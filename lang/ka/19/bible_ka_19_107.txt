1 გალობა. ფსალმუნი დავითისა.  
2 მზად არის ჩემი გული, ღმერთო, გაქებ და გიგალობებ ჩემი ღირსებით. 
3 გამომაღვიძე, ჩანგო და ქნარო, გამოვაღვიძებ ცისკარს. 
4 გადიდებ შენ, უფალო, ხალხებს შორის და გიგალობებ ერებს შორის. 
5 რადგან ზეცაზე დიდია წყალობა შენი და ღრუბლებამდეა ჭეშმარიტება შენი. 
6 ამაღლდი ცათა ზემოთ, ღმერთო, და მთელ ქვეყნიერებას გასწვდეს დიდება შენი. 
7 რათა გადარჩნენ საყვარელნი შენნი; მიხსენი შენი მარჯვენით და მიპასუხე. 
8 ღმერთმა თქვა თავის წმიდაში; ვიზეიმებ, გავანაწილებ შექემს და სუქოთის დაბლობს გავზომავ. 
9 ჩემია გალაადი, ჩემია მენაშე და ეფრემი ჩაჩქანია ჩემი თავისა, იუდა - კანონმდებელი ჩემი. 
10 მოაბი ავზია, ჩემი განსაბანელი, ედომზე ფეხსაცმელს გავიშვერ, ფილისტიმელს დავკივლებ. 
11 ვინ შემიყვანს გამაგრებულ ქალაქში? ვინ წამიძღვება ედომისაკენ? 
12 ნუთუ შენ არა, ღმერთო, მიგვატოვე და აღარ გამოხვალ ჩვენს მხედრობასთან? 
13 მოგვეც შეწევნა გაჭირვებაში, რადგან ამაოა შველა კაცისმიერი. 
14 ღმერთით შევქმნით ლაშქარს და ის დათრგუნავს ჩვენს მტრებს. 
