1 ფსალმუნი, საგალობელი კორახის ძეთა.  
2 დიდია უფალი და ქებულია მეტად ჩვენი ღმერთის ქალაქში, წმიდა მთაზე. 
3 ლამაზი მაღლობი, სიხარული მთელი ქვეყნიერებისა მთა სიონი; ჩრდილოეთ მხარეს ქალაქია დიდი მეფისა. 
4 ღმერთი თავის სადგომში ცნობილია, ვითარცა სიმაგრე. 
5 რადგან აგერ შეიკრიბნენ მეფენი და განვლეს ერთად. 
6 ნახეს მათ და განცვიფრდნენ, შეძრწუნდნენ და გაეჩქარნენ. 
7 ძრწოლამ შეიპყრო ისინი, იკლაკნებიან მშობიარესავით. 
8 აღმოსავლეთის ქარით შემუსრე ხომალდნი თარშიშისანი. 
9 როგორც ვისმინეთ, ისე ვიხილეთ ძალთა უფლის ქალაქში, ჩვენი ღმერთის ქალაქში; ღმერთი დააფუძნებს მას უკუნისამდე. სელა. 
10 ვფიქრობდი, ღმერთო, შენს წყალობაზე შენი ტაძრის შუაგულში. 
11 ვითარცა სახელი შენი, ღმერთო, შენი დიდებაც დედამიწის კიდით-კიდემდეა; სიმართლით სავსეა შენი მარჯვენა. 
12 დაე, იხაროს სიონის მთამ, იმხიარულონ იუდაელმა ქალწულებმა შენი სამართლის გამო; 
13 ყოველი მხრიდან მიადექით და გარს შემოუარეთ სიონს; დათვალეთ მისი კოშკები. 
14 გული დაუდეთ მის სიმაგრეებს; დაიარეთ მისი დარბაზები, რათა უამბოთ მომავალ თაობას. 
15 რადგან ის არის ღმერთი, ჩვენი ღმერთი უკუნითი უკუნისამდე; ის წაგვიძღვება ჩვენ სამარის კარამდე. 
