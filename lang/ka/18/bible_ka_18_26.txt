1 მიუგო იობმა და უთხრა: 
2 როდის შეწევნიხარ უძლურს? როდის აგიპყრია მკლავი უმწეოსთვის? 
3 რა რჩევა მიგიცია სიბრძნენაკლულისთვის და რა ბევრი ჭკუა გისწავლებია? 
4 ვისით გითქვამს სიტყვა და ვისი სული გამოდიოდა შენგან? 
5 აჩრდილები ძრწიან ქვეშეთში, წყლები და მისი მკვიდრნი. 
6 გაშიშვლებულია მის წინაშე სულეთი და არა აქვს საფარველი ქვესკნელს. 
7 განართხა ჩრდილოეთი სიცარიელეზე, არაფერზე დაჰკიდა დედამიწა; 
8 ღრუბლებში შეანივთა წყალი და ფსკერი არ ერღვევა მათ ქვეშ ღრუბელს; 
9 შებურა მთვარის პირისახე, თავის ნისლი შემოატა ირგვლივ; 
10 შემოავლო წრე წყლის ზედაპირს ნათლისა და ბნელის საზღვრამდე; 
11 ცის სვეტები ირყევიან და ძრწიან მის მუქარაზე; 
12 თავისი ძალით დააცხრო ზღვა და თავისი გამჭრიახობით მოკლა გველეშაპი; 
13 მისი სულით გაბრწყინდა ცა, განგმირა მისმა ხელმა გაქცეული გველი. 
14 აჰა, მისი გზების კიდეები! რა ჩურჩული გვსმენია მისგან? ვინ გაიგებს მისი ძლიერების გრგვინვას? 
