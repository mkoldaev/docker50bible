1 Följande år, vid den tid då konungarna plägade draga i fält, tågade Joab ut med krigshären och härjade Ammons barns land, och kom så och belägrade Rabba, medan David stannade kvar i Jerusalem.  Och Joab intog Rabba och förstörde det.
2 Och David tog deras konungs krona från hans huvud, den befanns väga en talent guld och var prydd med en dyrbar sten.  Den sattes nu på Davids huvud.  Och han förde ut byte från staden i stor myckenhet.
3 Och folket därinne förde han ut och söndersargade dem med sågar och tröskvagnar av järn och med bilor.  Så gjorde David mot Ammons barns alla städer.  Sedan vände David med allt folket tillbaka till Jerusalem.
4 Därefter uppstod en strid med filistéerna vid Geser; husatiten Sibbekai slog då ned Sippai, en av rafaéernas avkomlingar; så blevo de kuvade.
5 Åter stod en strid med filistéerna; Elhanan, Jaurs son, slog då ned Lami, gatiten Goljats broder, som hade ett spjut vars skaft liknade en vävbom.
6 Åter stod en strid vid Gat.  Där var en reslig man som hade sex fingrar och sex tår, tillsammans tjugufyra; han var ock en avkomling av rafaéerna.
7 Denne smädade Israel; då blev han nedgjord av Jonatan, son till Simea, Davids broder.
8 Dessa voro avkomlingar av rafaéerna i Gat; och de föllo för Davids och hans tjänares hand.
