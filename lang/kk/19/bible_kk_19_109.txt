1 (Дәуіттің жыры.) Жаратқан Ие менің иеме былай деп айтқан: Мен жауларыңды табаныңның астына Салып бергенімше отыр оң жағымда.
2 Жаратқан Сионнан билігіңді құрғызады сенің, Енді жауларыңа да үстемдік жүргізесің,
3 Сен патшалық құрған күні бағынады халқың. Туғаннан-ақ киелі салтанат жамыласың, Күн сайын таң ата жаңаратын шық сияқты, Сен де ұдайы жасара түсетін боласың.
4 Жаратқан былай деп ант берген еді, Онысын ешқашан да өзгертпейді: Сен Мәліксадықтай діни қызметкерсің, Мәңгі сондай болып қала да бересің!
5 Жаратқан Ие сенің оң жағыңда тұрады, Қаһарланған күні Ол патшаларды ұрады,
6 Халықтарды соттап, көп адамдарын жояды, Бүкіл жер бетінің билеушілерін соғады.
7 Патша жолшыбай бұлақтан сусындап алады, Еңсесін көтеріп, жеңімпаз болып шығады.
