1 (Киелі үйге қарай өрлеп бара жатқанда айтылатын Дәуіттің жыры.) Барайық киелі үйіне Жаратқанның! Дегенді естіп қатты қуандым.
2 Уа, Иерусалим, аяғымыз біздің Қақпаларыңның алдында тұр сенің.
3 Қабырғалары кірігіп бір тұтасқан Қала болып Иерусалим салынған.
4 Осында өрлеп келіп тұрады Жаратқанға сиынатын рулары, Исраилге Ол мынаны заң етіп тапсырды: Жаратқан Иенің есімін мұнда даңқтауды.
5 Қалада тұр билердің орындықтары, Дәуіттің әулетінің патшалық тақтары.
6 Амандық тілеңдер Иерусалим үшін: Қаланы сүйетіндер өркендесін,
7 Қамалыңның ішінде амандық болсын, Сарайларыңда тыныштық орнасын!
8 Тума-туыс, дос-жарандарым үшін Қалаға аман-есендік тілеймін.
9 Құдай Иеміздің киелі үйі үшін Иерусалимге зор игілік тілеймін.
