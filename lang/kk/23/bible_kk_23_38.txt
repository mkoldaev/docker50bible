1 Сол күндері Езекия қатты науқастанып, өлім аузында жатты. Амос ұлы Ишая пайғамбар оған келіп, былай деді: Жаратқан Ие мынаны айтады: Үй ішіңе соңғы өсиеттеріңді беріп, істеріңді аяқта! Себебі бұл аурудан жазылмай, қайтыс боласың.
2 Содан Езекия бетін қабырғаға қарай бұрып, Жаратқан Иеге сиынып:
3 Уа, Жаратқан Ие! Сенің көз алдыңда ізгі жолыңмен жүріп, шын жүректен әділ істер істеп келгенімді ескере көрші! — деді. Мұнан кейін Езекия қатты жылады.
4 Сонда Жаратқан Ие Ишаяға сөзін арнап былай деді:
5 Езекияға барып, былай де: Түп атаң Дәуіттің сиынған Құдайы Жаратқан Ие саған мынаны айтады: Сенің мінажатыңды естіп, көз жасыңды көрдім. Біліп ал, сенің өміріңе тағы он бес жыл қосамын.
6 Мен өзіңді және мына қаланы Ассур патшасының қолынан құтқарып, қаланы қорғап қаламын!
7 Жаратқан Иенің Өзінің уәде еткенін іске асыратындығының саған арнаған белгісі мынау болмақ:
8 Жаратқан Ие Ахаз патша салғызған баспалдақтың үстімен көлеңкені он қадам кері жылжытады. — Сонда көлеңке шынымен он қадам кері жылжыды!
9 Яһуда патшасы Езекия науқасынан сауығып кеткеннен кейін (Жаратқан Иені мадақтаған мына жырын) жазып қалдырды.
10 Былай дедім: Өмірімнің ортасындамын, Бірақ енді о дүниеге аттанамын, Сөйтіп соңғы жылдарымнан ада қаламын!
11 Осылай тіршілік әлемінде ешқашан Жаратқанның көз алдына бара алмаймын, Һәм адамдарды бұ дүниеде тұратын Енді қайтып еш көрмеймін деп ойладым.
12 Өмірім қойшының қосындай жиылады, Біржола өзімнен тартылып алынады. Сонда ғұмырым менің шиыршықталады, Әрі тоқылған матадай қиылады, Ымырт жабыла ол тез аяқталады.
13 Таң атқанға дейін мен төзіп шыдадым, Арыстан сүйегімді сындырғандай ауырдым, Ымыртта жанымды аласың деп ойладым.
14 Қарлығаш не шымшықтай шырылдадым, Гүрлеген көгершіндей аһыладым. Ұдайы аспанға қарап талды көзім, Азаптан мені құтқаршы, уа, Тәңірім!
15 Енді не айтайын? Ол маған сөйледі: Иемнің Өзі маған мұны жіберді. Абайлап өткізем бар келер кезімді, Шеккен қасіретім мені ескертеді.
16 Уа, Ием, тәртібіңмен өмір кешемін, Жаңартылды осылайша рухым менің. Сен мені сауықтырып, өмір сүргіздің.
17 Зор қайғы шеккенім игі болды маған! Сен алып қалдың мені өлім аузынан, Күнәмді лақтырдың асыра арқаңнан.
18 Өлілер Сені мадақтамайтын шығар, Өлім де Саған мақтау айтпайтын болар, Дүние салғандар үміт артпайтын шығар,
19 Саған шүкірлік айтады тек тірілері. Мен адалдығыңды мақтаймын бұл күндері, Балаларына ол жайлы айтады әкелері.
20 Жаратқан Ие мені сақтап қалды аман, Оның киелі үйінде біз шат-шадыман Ән-жыр айтамыз ішекті аспаппен әрқашан!
21 Бұрынырақ Ишая пайғамбар патшаның қызметкерлеріне: Інжір жемістерінен шелпек алып келіңдер! — деп тапсырған болатын. — Соны шиқаның үстіне қойғаннан кейін патша айығып кетеді. —
22 Сол кезде Езекия: Мен Жаратқан Иенің үйіне қайтадан көтеріліп бара алатыным жайлы алдын ала берілетін белгі не болады? — деп сұраған еді.
