1 Осыдан кейін Мұса пайғамбар Исраилдің рубасыларымен бірге халықтың алдында тұрып, оларға былай деп бұйырды: — Мен бүгін сендерге тапсырып отырған өсиеттердің бәрін де сақтап орындаңдар!
2 Сендер Құдай Иеміз өздеріңе табыстап отырған еліне кіру үшін Иорданды кесіп өткен күні өзен арнасынан дәу қойтастарды жинап алып, жағалауда орнатып, үстін әкпен сылаңдар.
3 Сол тастарға осы заңдардың барлық сөздерін ойып жазып қойыңдар! Ата-бабаларың сиынған Құдай Ие уәде еткендей, Өзі сендерге табыстап отырған, ағы мен балы ағыл-тегіл елге кірген соң осылай істеңдер.
4 Сонымен, сендер Иордан өзенінен өткеннен кейін, мен жаңа өздеріңе бұйырғанымдай тастарды Ебал тауында орнатып, әкпен сылаңдар.
5 Сол жерде Құдайларың Жаратқан Иеге арнап құрбандық ұсынатын орын да жасаңдар.
6 Оны темір құрал-сайманмен өңделмеген, бүтін тастардан тұрғызыңдар. Соның үстінде Құдай Иеге арнап шалынған құрбандықтарды өртеп ұсынуларың керек.
7 Одан кейін Құдайларың Жаратқан Иемен қарым-қатынастарыңа ризашылық білдіретін құрбандықтар шалып, Оның алдында қуанышпен ішіп-жеңдер.
8 Осылай орнатылған тастарға осы Таурат заңының барлық сөздерін анық етіп ойып жазыңдар.
9 (Содан соң) Мұса және леуілік діни қызметкерлер бүкіл Исраил халқына дауыстап былай деді: — Үндемей тұрып тыңдап алыңдар, ей, Исраил халқы! Бүгін сендер (қайтадан) Құдайларың Жаратқан Иенің өз халқы болдыңдар!
10 Сондықтан Құдай Иенің айтқандарына құлақ асып, мен бүгін тапсырып отырған Оның өсиеттері мен ережелерін орындайтын болыңдар!
11 Мұса сол күні халыққа төмендегі бұйрықтарды жариялады:
12 — Иордан өзенінен өткеннен кейін сендер, Шимон, Леуі, Яһуда, Исашар, Жүсіп пен Бунямин рулары, халыққа Құдайдың жарылқауының қандай жағдайларда қонатынын жариялау үшін Гәризим тауының беткейінде тұрыңдар!
13 Ал сендер, Рубен, Ғад, Ашир, Забулон, Дан мен Нафталим рулары, халық Құдайдың қарғысына қандай жағдайда ұшырайтынын паш ету үшін Ебал тауының беткейінде тұрыңдар!
14 Сонда леуілік діни қызметкерлер қатты дауыспен Исраил халқының бәріне былай деп жарияласын:
15 Жаратқан Иеге жиренішті іс істеп: тәңір мүсінін ойып не құйып жасап, яки шеберге жасатып, оны құпия орынға орнатқан адамды қарғыс атады! Соған бүкіл халық: Аумин! деңдер.
16 Әке-шешесін менсінбей қорлағанды қарғыс атады! Соған бүкіл халық: Аумин! деңдер.
17 Көршісінің шекарасын белгілеген межетасты ұрланып жылжытқанды қарғыс атады! Соған бүкіл халық: Аумин! деңдер.
18 Зағип адамды жолынан адастырғанды қарғыс атады! Соған бүкіл халық: Аумин! деңдер.
19 Жат жұрттықтың, жетім-жесірдің ақысын жегенді қарғыс атады! Соған бүкіл халық: Аумин! деңдер.
20 Әкесінің әйелімен жақындасқанды қарғыс атады! Бұл әкесінің абыройын ашқанымен бірдей! Соған бүкіл халық: Аумин! деңдер.
21 Қандай болмасын жануармен жақындасқанды қарғыс атады! Соған бүкіл халық: Аумин! деңдер.
22 Өзінің әпке-қарындасымен, әкесінің не шешесінің қызымен жақындасқанды қарғыс атады! Соған бүкіл халық: Аумин! деңдер.
23 Қайын енесімен жақындасқанды қарғыс атады! Соған бүкіл халық: Аумин! деңдер.
24 Біреуді жасырын өлтіргенді қарғыс атады! Соған бүкіл халық: Аумин! деңдер.
25 Жалданып жазықсыз адамды өлтіргенді қарғыс атады! Соған бүкіл халық: Аумин! деңдер.
26 Осы Таурат заңының ережелерін орындап сақтамағанды қарғыс атады! Соған бүкіл халық: Аумин! деңдер.
