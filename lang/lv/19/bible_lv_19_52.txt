1 Dziedātāju vadonim. Dāvida mācības dziesma, 
2 kad edomietis Doēgs nāca un ziņoja Saulam: Dāvids ir ieradies Ahimeleha namā. 
3 Ko tu lielies ar ļaunumu, tu varmāka? Dieva žēlastība pastāv vienmēr. 
4 Tava mēle meklē postu kā uztrīts dzenamais nazis, tu viltus perētājs! 
5 Tu mīli vairāk ļaunu nekā labu, tev patīk vairāk runāt melus nekā patiesību. (Sela.) 
6 Tu labprāt runā posta vārdus, tu viltus mēle. 
7 Tādēļ arī Dievs tevi iznīcinās uz laiku laikiem, Viņš tevi sagrābs un izmetīs no telts un izraus ar visām saknēm no dzīvības zemes! (Sela.) 
8 Taisnie to redzēs un bīsies un smiesies par viņu: 
9 lūk, tas ir tas vīrs, kas Dievu neturēja par savu atbalstu, bet paļāvās uz savu lielo bagātību, būdams varens savā ļaunumā! 
10 Bet es esmu kā zaļojošs eļļas koks Dieva namā, es paļaujos uz Dieva žēlastību vienmēr un mūžīgi mūžam. 
11 Es Tevi teikšu mūžīgi, ka Tu esi to darījis, un daudzināšu Tavu Vārdu, jo tas ir laipnīgs Taviem svētajiem.
