1 Fyrsta dag vikunnar kemur María Magdalena til grafarinnar svo snemma, að enn var myrkur, og sér steininn tekinn frá gröfinni.
2 Hún hleypur því og kemur til Símonar Péturs og hins lærisveinsins, sem Jesús elskaði, og segir við þá: 'Þeir hafa tekið Drottin úr gröfinni, og vér vitum ekki, hvar þeir hafa lagt hann.'
3 Pétur fór þá út og hinn lærisveinninn, og þeir komu til grafarinnar.
4 Þeir hlupu báðir saman. En hinn lærisveinninn hljóp hraðar, fram úr Pétri, og kom á undan að gröfinni.
5 Hann laut inn og sá línblæjurnar liggjandi, en fór samt ekki inn.
6 Nú kom líka Símon Pétur á eftir honum og fór inn í gröfina. Hann sá línblæjurnar liggja þar
7 og sveitadúkinn, sem verið hafði um höfuð hans. Hann lá ekki með línblæjunum, heldur sér samanvafinn á öðrum stað.
8 Þá gekk einnig inn hinn lærisveinninn, sem komið hafði fyrr til grafarinnar. Hann sá og trúði.
9 Þeir höfðu ekki enn skilið ritninguna, að hann ætti að rísa upp frá dauðum.
10 Síðan fóru lærisveinarnir aftur heim til sín.
11 En María stóð úti fyrir gröfinni og grét. Grátandi laut hún inn í gröfina
12 og sá tvo engla í hvítum klæðum sitja þar sem líkami Jesú hafði legið, annan til höfða og hinn til fóta.
13 Þeir segja við hana: 'Kona, hví grætur þú?' Hún svaraði: 'Þeir hafa tekið brott Drottin minn, og ég veit ekki, hvar þeir hafa lagt hann.'
14 Að svo mæltu snýr hún sér við og sér Jesú standa þar. En hún vissi ekki, að það var Jesús.
15 Jesús segir við hana: 'Kona, hví grætur þú? Að hverjum leitar þú?' Hún hélt, að hann væri grasgarðsvörðurinn, og sagði við hann: 'Herra, ef þú hefur borið hann burt, þá segðu mér, hvar þú hefur lagt hann, svo að ég geti sótt hann.'
16 Jesús segir við hana: 'María!' Hún snýr sér að honum og segir á hebresku: 'Rabbúní!' (Rabbúní þýðir meistari.)
17 Jesús segir við hana: 'Snertu mig ekki! Ég er ekki enn stiginn upp til föður míns. En farðu til bræðra minna og seg þeim: ,Ég stíg upp til föður míns og föður yðar, til Guðs míns og Guðs yðar.'`
18 María Magdalena kemur og boðar lærisveinunum: 'Ég hef séð Drottin.' Og hún flutti þeim það, sem hann hafði sagt henni.
19 Um kvöldið þennan fyrsta dag vikunnar voru lærisveinarnir saman og höfðu læst dyrum af ótta við Gyðinga. Þá kom Jesús, stóð mitt á meðal þeirra og sagði við þá: 'Friður sé með yður!'
20 Þegar hann hafði þetta mælt, sýndi hann þeim hendur sínar og síðu. Lærisveinarnir urðu glaðir, er þeir sáu Drottin.
21 Þá sagði Jesús aftur við þá: 'Friður sé með yður. Eins og faðirinn hefur sent mig, eins sendi ég yður.'
22 Og er hann hafði sagt þetta, andaði hann á þá og sagði: 'Meðtakið heilagan anda.
23 Ef þér fyrirgefið einhverjum syndirnar, eru þær fyrirgefnar. Ef þér synjið einhverjum fyrirgefningar, er þeim synjað.'
24 En einn af þeim tólf, Tómas, nefndur tvíburi, var ekki með þeim, þegar Jesús kom.
25 Hinir lærisveinarnir sögðu honum: 'Vér höfum séð Drottin.' En hann svaraði: 'Sjái ég ekki naglaförin í höndum hans og geti sett fingur minn í naglaförin og lagt hönd mína í síðu hans, mun ég alls ekki trúa.'
26 Að viku liðinni voru lærisveinar hans aftur saman inni og Tómas með þeim. Dyrnar voru læstar. Þá kemur Jesús, stendur mitt á meðal þeirra og segir: 'Friður sé með yður!'
27 Síðan segir hann við Tómas: 'Kom hingað með fingur þinn og sjá hendur mínar, og kom með hönd þína og legg í síðu mína, og vertu ekki vantrúaður, vertu trúaður.'
28 Tómas svaraði: 'Drottinn minn og Guð minn!'
29 Jesús segir við hann: 'Þú trúir, af því þú hefur séð mig. Sælir eru þeir, sem hafa ekki séð og trúa þó.'
30 Jesús gjörði einnig mörg önnur tákn í augsýn lærisveina sinna, sem eigi eru skráð á þessa bók.
31 En þetta er ritað til þess að þér trúið, að Jesús sé Kristur, sonur Guðs, og að þér í trúnni eigið líf í hans nafni.
