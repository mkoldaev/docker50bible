1 Á leið sinni sá hann mann, sem var blindur frá fæðingu.
2 Lærisveinar hans spurðu hann: 'Rabbí, hvort hefur þessi maður syndgað eða foreldrar hans, fyrst hann fæddist blindur?'
3 Jesús svaraði: 'Hvorki er það af því, að hann hafi syndgað eða foreldrar hans, heldur til þess að verk Guðs verði opinber á honum.
4 Oss ber að vinna verk þess, er sendi mig, meðan dagur er. Það kemur nótt, þegar enginn getur unnið.
5 Meðan ég er í heiminum, er ég ljós heimsins.'
6 Að svo mæltu skyrpti hann á jörðina, gjörði leðju úr munnvatninu, strauk leðju á augu hans
7 og sagði við hann: 'Farðu og þvoðu þér í lauginni Sílóam.' (Sílóam þýðir sendur.) Hann fór og þvoði sér og kom sjáandi.
8 Nágrannar hans og þeir, sem höfðu áður séð hann ölmusumann, sögðu þá: 'Er þetta ekki sá, er setið hefur og beðið sér ölmusu?'
9 Sumir sögðu: 'Sá er maðurinn,' en aðrir sögðu: 'Nei, en líkur er hann honum.' Sjálfur sagði hann: 'Ég er sá.'
10 Þá sögðu þeir við hann: 'Hvernig opnuðust augu þín?'
11 Hann svaraði: 'Maður að nafni Jesús gjörði leðju og smurði á augu mín og sagði mér að fara til Sílóam og þvo mér. Ég fór og fékk sjónina, þegar ég var búinn að þvo mér.'
12 Þeir sögðu við hann: 'Hvar er hann?' Hann svaraði: 'Það veit ég ekki.'
13 Þeir fara til faríseanna með manninn, sem áður var blindur.
14 En þá var hvíldardagur, þegar Jesús bjó til leðjuna og opnaði augu hans.
15 Farísearnir spurðu hann nú líka, hvernig hann hefði fengið sjónina. Hann svaraði þeim: 'Hann lagði leðju á augu mín, ég þvoði mér, og nú sé ég.'
16 Þá sögðu nokkrir farísear: 'Þessi maður er ekki frá Guði, fyrst hann heldur ekki hvíldardaginn.' Aðrir sögðu: 'Hvernig getur syndugur maður gjört þvílík tákn?' Og ágreiningur varð með þeim.
17 Þá segja þeir aftur við hinn blinda: 'Hvað segir þú um hann, fyrst hann opnaði augu þín?' Hann sagði: 'Hann er spámaður.'
18 Gyðingar trúðu því ekki, að hann, sem sjónina fékk, hefði verið blindur, og kölluðu fyrst á foreldra hans
19 og spurðu þá: 'Er þetta sonur ykkar, sem þið segið að hafi fæðst blindur? Hvernig er hann þá orðinn sjáandi?'
20 Foreldrar hans svöruðu: 'Við vitum, að þessi maður er sonur okkar og að hann fæddist blindur.
21 En hvernig hann er nú orðinn sjáandi, vitum við ekki, né heldur vitum við, hver opnaði augu hans. Spyrjið hann sjálfan. Hann hefur aldur til. Hann getur svarað fyrir sig.'
22 Þetta sögðu foreldrar hans af ótta við Gyðinga. Því Gyðingar höfðu þegar samþykkt, að ef nokkur játaði, að Jesús væri Kristur, skyldi hann samkundurækur.
23 Vegna þessa sögðu foreldrar hans: 'Hann hefur aldur til, spyrjið hann sjálfan.'
24 Nú kölluðu þeir í annað sinn á manninn, sem blindur hafði verið, og sögðu við hann: 'Gef þú Guði dýrðina. Vér vitum, að þessi maður er syndari.'
25 Hann svaraði: 'Ekki veit ég, hvort hann er syndari. En eitt veit ég, að ég, sem var blindur, er nú sjáandi.'
26 Þá sögðu þeir við hann: 'Hvað gjörði hann við þig? Hvernig opnaði hann augu þín?'
27 Hann svaraði þeim: 'Ég er búinn að segja yður það, og þér hlustuðuð ekki á það. Hví viljið þér heyra það aftur? Viljið þér líka verða lærisveinar hans?'
28 Þeir atyrtu hann og sögðu: 'Þú ert lærisveinn hans, vér erum lærisveinar Móse.
29 Vér vitum, að Guð talaði við Móse, en um þennan vitum vér ekki, hvaðan hann er.'
30 Maðurinn svaraði þeim: 'Þetta er furðulegt, að þér vitið ekki, hvaðan hann er, og þó opnaði hann augu mín.
31 Vér vitum, að Guð heyrir ekki syndara. En ef einhver er guðrækinn og gjörir vilja hans, þann heyrir hann.
32 Frá alda öðli hefur ekki heyrst, að nokkur hafi opnað augu þess, sem blindur var borinn.
33 Ef þessi maður væri ekki frá Guði, gæti hann ekkert gjört.'
34 Þeir svöruðu honum: 'Þú ert syndum vafinn frá fæðingu og ætlar að kenna oss!' Og þeir ráku hann út.
35 Jesús heyrði, að þeir hefðu rekið hann út. Hann fann hann og sagði við hann: 'Trúir þú á Mannssoninn?'
36 Hinn svaraði: 'Herra, hver er sá, að ég megi trúa á hann?'
37 Jesús sagði við hann: 'Þú hefur séð hann, hann er sá sem er nú að tala við þig.'
38 En hann sagði: 'Ég trúi, herra,' og féll fram fyrir honum.
39 Jesús sagði: 'Til dóms er ég kominn í þennan heim, svo að blindir sjái og hinir sjáandi verði blindir.'
40 Þetta heyrðu þeir farísear, sem með honum voru, og spurðu: 'Erum vér þá líka blindir?'
41 Jesús sagði við þá: 'Ef þér væruð blindir, væruð þér án sakar. En nú segist þér vera sjáandi, því varir sök yðar.'
