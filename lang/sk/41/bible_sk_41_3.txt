1 Potom znova vošiel do synagógy. Tam bol človek s vyschnutou rukou.
2 A oni naň striehli, či ho v sobotu uzdraví, aby ho mohli obžalovať.
3 Tu povedal človeku s vyschnutou rukou: „Staň si do prostriedku!“
4 A tamtých sa opýtal: „Slobodno robiť v sobotu dobre alebo zle, zachrániť život alebo zničiť?“ Ale oni mlčali.
5 S hnevom si ich premeral a zarmútený nad zaslepenosťou ich srdca povedal človeku: „Vystri ruku!“ On ju vystrel a ruka mu ozdravela.
6 Farizeji vyšli von a hneď sa radili o ňom s herodiánmi, ako ho zahubiť.
7 Ježiš sa so svojimi učeníkmi utiahol k moru. Šiel za ním veľký zástup z Galiley a Judey
8 i z Jeruzalema a z Idumey; ba aj zo zajordánskych krajov a z okolia Týru a Sidonu prišlo k nemu veľké množstvo ľudí, lebo počuli, čo robí.
9 Tu povedal svojim učeníkom, že majú pripraviť loďku, aby ho zástup netlačil.
10 Lebo mnohých uzdravil, takže všetci, čo mali nejakú chorobu, tisli sa k nemu, aby sa ho dotkli.
11 Ešte aj nečistí duchovia, keď ho zbadali, padali pred ním a kričali: „Ty si Boží Syn!“
12 Ale on im prísne pohrozil, aby ho neprezrádzali.
13 Potom vystúpil na vrch, povolal k sebe tých, ktorých sám chcel, a oni prišli k nemu.
14 Vtedy ustanovil Dvanástich, aby boli s ním a aby ich posielal kázať
15 s mocou vyháňať zlých duchov:
16 Šimona, ktorému dal meno Peter,
17 Jakuba Zebedejovho a Jakubovho brata Jána, im dal meno Boanerges, čo znamená Synovia hromu,
18 ďalej Ondreja, Filipa, Bartolomeja, Matúša, Tomáša, Jakuba Alfejovho, Tadeáša, Šimona Kananejského
19 a Judáša Iškariotského, ktorý ho potom zradil.
20 Vošiel do domu a znova sa zišiel toľký zástup, že si nemohli ani chleba zajesť.
21 Keď sa to dopočuli jeho príbuzní, išli ho odviesť, lebo hovorili: „Pomiatol sa.“
22 Zákonníci, čo prišli z Jeruzalema, hovorili: „Je posadnutý Belzebulom“ a: „Mocou kniežaťa zlých duchov vyháňa zlých duchov“.
23 On si ich zavolal a hovoril im v podobenstvách: „Ako môže satan vyháňať satana?
24 Ak sa kráľovstvo vnútorne rozdelí, také kráľovstvo nemôže obstáť,
25 a ak sa dom vnútorne rozbije, taký dom nebude môcť obstáť.
26 Ak satan povstane proti sebe samému a je rozdelený, nemôže obstáť, ale je s ním koniec.
27 Nik nemôže vniknúť do domu silného človeka a ulúpiť mu veci, kým toho silného nezviaže, až potom mu vyplieni dom.
28 Veru, hovorím vám: Ľuďom sa odpustia všetky hriechy i rúhania, ktorými by sa rúhali.
29 Kto by sa však rúhal Duchu Svätému, tomu sa neodpúšťa naveky, ale je vinný večným hriechom.“
30 Lebo hovorili: „Je posadnutý nečistým duchom.“
31 Tu prišla jeho matka a jeho bratia. Zostali vonku a dali si ho zavolať.
32 Okolo neho sedel zástup. Povedali mu: „Vonku ťa hľadá tvoja matka, tvoji bratia a tvoje sestry.“
33 On im odvetil: „Kto je moja matka a moji bratia?“
34 Rozhliadol sa po tých, čo sedeli okolo neho, a povedal: „Hľa, moja matka a moji bratia.
35 Lebo kto plní Božiu vôľu, je môj brat i moja sestra, i matka.“
