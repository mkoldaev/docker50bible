1 Dávidova pútnická pieseň. Keby sa nás Pán nebol ujal, nech to povie Izrael,
2 keby sa nás Pán nebol ujal, keď ľudia povstali proti nám,
3 vari by nás živých boli prehltli, keď proti nám blčala ich zúrivosť.
4 Vari by nás bola voda zaliala a riava sa prevalila cez nás.
5 Vari by sa boli prevalili cez nás rozbúrené vody.
6 Nech je velebený Pán, že nás nevydal ich zubom za korisť.
7 Naša duša unikla ako vtáča zo siete poľovníkov. Slučka sa roztrhla a my sme na slobode.
8 Naša pomoc v mene Pánovom, ktorý stvoril nebo i zem.
