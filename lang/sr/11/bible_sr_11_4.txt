1 А цар Соломун цароваше над свим Израиљем.
2 А ово беху кнезови његови: Азарија, син Садоков, намесник;
3 Елиореф и Ахија, синови Сисини, писари; Јосафат, син Ахилудов, паметар;
4 Венаја, син Јодајев, војвода; а Садок и Авијатар свештеници;
5 А Азарија син Натанов, беше над приставима; а Завуд, син Натанов, први већник, пријатељ царев;
6 А Ахисар управитељ дворски; а Адонирам син Авдин над царским посленицима.
7 И имаше Соломун дванаест пристава по свему Израиљу, који храњаху цара и сав дом његов; по месец дана у години сваки беше дужан хранити.
8 А ово су им имена: Син Уров у гори Јефремовој;
9 Син Декеров у Макасу и у Салвиму и Вет-Семесу и Елону вет-анатском;
10 Син Еседов у Арувоту; под њим беше Сохот и сва земља Еферова;
11 Син Авинадавов над свим крајем дорским; жена му беше Тафата, кћи Соломунова;
12 Вана, син Ахилудов над Танахом и Мегидоном и свим Вет-Саном, који је до Сартане под Језраелом, од Вет-Сана до Авел-Меола, до преко Јок-Меама;
13 Син Геверов у Рамоту галадском; имаше села Јаира сина Манасијиног у Галаду и крај арговски у Васану, шездесет великих градова са зидовима и преворницама бронзаним;
14 Ахинадав, син Идов у Маханајиму;
15 Ахимас у Нефталиму; и он беше ожењен кћерју Соломуновом Васематом;
16 Вана син Хусајев у Асиру и у Алоту;
17 Јосафат син Фарујин у Исахару;
18 Симеј син Илин у Венијамину;
19 Гевер, син Уријев у земљи галадској, у земљи Сиона цара аморејског и Ога цара васанског; један беше пристав у тој земљи.
20 Јуде и Израиља беше много као песка покрај мора; и јеђаху и пијаху и весељаху се.
21 А Соломун владаше свим царствима од реке до земље филистејске и до међе мисирске, и доношаху даре и служаху Соломуна свега века његовог.
22 А храна Соломунова беше на дан тридесет кора белог брашна, и шездесет кора другог брашна;
23 Двадесет волова угојених и двадесет с паше, и сто оваца, осим јелена и срна и дивокоза и угојених птица.
24 Јер он владаше свуда с ове стране реке од Тапсе до Газе, над свим царствима с ове стране реке, и беше миран са свих страна унаоколо.
25 И живљаху Јуда и Израиљ без страха, сваки под својом лозом и под својом смоквом, од Дана до Вирсавеје, свега века Соломуновог.
26 И имаше Соломун четрдесет хиљада коња за јаслима за кола своја, и двадесет хиљада коњика.
27 И пристави храњаху цара Соломуна и све који долажаху за сто цара Соломуна, сваки свог месеца, и не даваху да чега понестане.
28 А јечам и сламу за коње и за мазге доношаху на место где беху, сваки како му беше одређено.
29 И Бог даде мудрост Соломуну и разум врло велик и срце пространо као песак на брегу морском.
30 Јер мудрост Соломунова беше већа од мудрости свих источних народа и од све мудрости мисирске.
31 Мудрији беше од сваког човека, и од Етана Езраита и од Емана и од Халкола и од Дарде, синова Маолових; и разгласи се име његово по свим народима унаоколо.
32 И изговори три хиљаде прича, и беше песама његових хиљаду и пет.
33 Говорио је и о дрвећу, од кедра на Ливану до исопа који ниче из зида; говорио је и о стоци и о птицама и о бубинама и о рибама.
34 И долажаху од свих народа да чују мудрост Соломунову, од свих царстава на земљи, који чуше за мудрост његову.
