1 И видех анђела где силази с неба, који имаше кључ од бездана и вериге велике у руци својој.
2 И ухвати аждаху, стару змију, која је ђаво и сотона, и свеза је на хиљаду година,
3 И у бездан баци је, и затвори је, и запечати над њом, да више не прелашћује народе, док се не наврши хиљаду година; и потом ваља да буде одрешена на мало времена.
4 И видех престоле, и сеђаху на њима, и даде им се суд, и душе исечених за сведочанство Исусово и за реч Божију, који се не поклонише звери ни икони њеној, и не примише жиг на челима својим и руци својој; и оживеше и цароваше с Христом хиљаду година.
5 А остали мртваци не оживеше, докле се не сврши хиљада година. Ово је прво васкрсење.
6 Блажен је и свет онај који има део у првом васкрсењу; над њима друга смрт нема области, него ће бити свештеници Богу и Христу, и цароваће с Њим хиљаду година.
7 И кад се сврши хиљаду година, пустиће се сотона из тамнице своје,
8 И изићи ће да вара народе по сва четири краја земље, Гога и Магога, да их скупи на бој, којих је број као песак морски.
9 И изиђоше на ширину земље, и опколише логор светих, и град љубазни; и сиђе огањ од Бога с неба, и поједе их.
10 И ђаво који их вараше би бачен у језеро огњено и сумпорито, где је звер и лажни пророк; и биће мучени дан и ноћ ва век века.
11 И видех велики бео престо, и Оног што сеђаше на њему, од чијег лица бежаше небо и земља, и места им се не нађе.
12 И видех мртваце мале и велике где стоје пред Богом, и књиге се отворише; и друга се књига отвори, која је књига живота; и суд примише мртваци као што је написано у књигама, по делима својим.
13 И море даде своје мртваце, и смрт и пакао дадоше своје мртваце; и суд примише по делима својим.
14 И смрт и пакао бачени бише у језеро огњено. И ово је друга смрт.
15 И ко се не нађе написан у књизи живота, бачен би у језеро огњено.
