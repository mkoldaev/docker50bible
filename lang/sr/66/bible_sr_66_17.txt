1 И дође један од седам анђела који имаху седам чаша, и говори са мном говорећи ми: Ходи да ти покажем суд курве велике, која седи на водама многима.
2 С којом се курваше цареви земаљски, и који живе на земљи опише се вином курварства њена.
3 И уведе ме дух у пусто место; и видех жену где седи на звери црвеној која беше пуна имена хулних и имаше седам глава и десет рогова.
4 И жена беше обучена у порфиру и скерлет и накићена златом и камењем драгим и бисером, и имаше чашу у руци својој пуну мрзости и поганштине курварства свог;
5 И на челу њеном написано име: Тајна, Вавилон велики, мати курвама и мрзостима земаљским.
6 И видех жену пијану од крви светих и од крви сведока Исусових; и зачудих се чудом великим кад је видех.
7 И рече ми анђео: Што се чудиш? Ја ћу ти казати тајну ове жене, и звери што је носи и има седам глава и десет рогова.
8 Звер коју си видео беше и није, и изићи ће из бездана и отићи ће у пропаст; и удивиће се који живе на земљи, којима имена написана нису у књигу живота од постања света, кад виде звер која беше, и није, и доћи ће опет.
9 Овде је ум, који има мудрост. Седам глава, то су седам гора на којима жена седи.
10 И јесу седам царева. Пет је њих пало, и један јесте, а други још није дошао; а кад дође за мало ће остати.
11 И звер која беше и није, и она је осми, и јесте од седморице и у пропаст иде.
12 И десет рогова, које си видео, то су десет царева, који царства још не примише, него ће област као цареви на једно време примити са звери.
13 Ови једну вољу имају, и силу и област своју даће звери.
14 Ови ће се побити с Јагњетом и Јагње ће их победити, јер је Господар над господарима и Цар над царевима; и који су с Њим, јесу позвани и изабрани и верни.
15 И рече ми: Воде, што си видео, где седи курва, оно су људи и народи, и племена и језици.
16 И десет рогова, што си видео на звери, они ће омрзнути на курву, и опустошиће је и оголузнити, и месо њено појешће и сажећи ће је огњем.
17 Јер је Бог дао у срца њихова да учине вољу Његову, и да учине вољу једну, и да даду царство своје звери, док се сврше речи Божије.
18 И жена, коју си видео, јесте град велики, који има царство над царствима земаљским.
