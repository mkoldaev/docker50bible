1 Даље, браћо, молимо вас и саветујемо у Христу Исусу, као што примисте од нас, како вам треба живети и угађати Богу, као што живите, да бивате све изобилнији.
2 Јер знате какве вам заповести дадосмо кроз Господа Исуса.
3 Јер је ово воља Божија, светост ваша, да се чувате од курварства,
4 И сваки од вас да зна држати свој суд у светињи и у части,
5 А не у сласти жеља, као и незнабошци, који не познају Бога;
6 И да не преступате и закидате у ствари брата свог; јер ће Господ покајати све то, као што вам и пре казасмо и посведочисмо.
7 Јер Бог нас не дозва на нечистоту, него у светост.
8 Који дакле одбацује, не одбацује човека него Бога, који је дао Светог Духа свог у вас.
9 А за братољубље не треба да вам се пише, јер сте сами од Бога научени да се љубите међу собом,
10 Јер то чините са свом браћом по целој Македонији. Али вас молимо, браћо, да још изобилније чините,
11 И да се љубазно старате да сте мирни, и да гледате свој посао, и да радите својим рукама, као што вам заповедисмо;
12 Да се владате поштено према онима што су напољу, и да од њих ништа не потребујете.
13 Нећу вам пак затајити, браћо, за оне који су умрли, да не жалите као и остали који немају наду;
14 Јер ако верујемо да Исус умре и васкрсе, тако ће Бог и оне који су умрли у Исусу довести с Њим.
15 Јер вам ово казујемо речју Господњом да ми који живимо и останемо за долазак Господњи, нећемо претећи оних који су помрли.
16 Јер ће сам Господ са заповешћу, са гласом Арханђеловим, и с трубом Божјом сићи с неба; и мртви у Христу васкрснуће најпре;
17 А потом ми живи који смо остали, заједно с њима бићемо узети у облаке на сусрет Господу на небо, и тако ћемо свагда с Господом бити.
18 Тако утешавајте један другог овим речима.
