1 Гле, Господ ће испразнити земљу и опустети је, преврнуће је и расејаће становнике њене.
2 И биће свештеник као народ, господар као слуга, госпођа као слушкиња, продавац као купац, који даје у зајам као који узима у зајам, који узима добит као који даје.
3 Сасвим ће се испразнити земља, и сасвим ће се опленити. Јер Господ рече ову реч.
4 Тужиће земља и опасти, изнемоћи ће васиљена и опасти; изнемоћи ће главари народа земаљског.
5 Јер се земља оскврни под становницима својим, јер преступише законе, изменише уредбе, раскидоше завет вечни.
6 Зато ће проклетство прождрети земљу, и затрће се становници њени; зато ће изгорети становници земаљски, и мало ће људи остати.
7 Тужиће вино, увенуће лоза винова, уздисаће сви који су веселог срца.
8 Престаће весеље уз бубње, нестаће граја оних који се веселе, престаће весеље уз гусле.
9 Неће пити вино уз песме, огорчаће силовито пиће онима који га пију.
10 Разбиће се пусти град, затворене ће бити све куће да нико не улази.
11 Тужњава ће бити по улицама ради вина, проћи ће свако весеље, отићи ће радост земаљска.
12 Пустош ће остати у граду, и врата ће се развалити.
13 Јер ће бити у земљи и у народима као кад се оберу маслине, и као кад се паљеткује после бербе.
14 Ови ће подигнути глас свој и певаће, ради величанства Господњег подвикиваће од мора.
15 Зато славите Господа у долинама, на острвима морским име Господа Бога Израиљевог.
16 С краја земље чусмо песме у славу Праведном; али рекох: Олошах! Олошах! Тешко мени! Неверници неверу чине, баш неверници неверу чине.
17 Страхота и јама и замка пред тобом је, становниче земаљски!
18 И ко утече чувши за страхоту, пашће у јаму; а ко изађе из јаме, ухватиће се у замку; јер ће се уставе на висини отворити и затрешће се темељи земље.
19 Сва ће се земља разбити, сва ће се земља распасти, сва ће се земља усколебати.
20 Сва ће се земља љуљати као пијан човек, и преместиће се као колиба, јер ће јој отежати безакоње њено, те ће пасти и неће више устати.
21 И у то ће време походити Господ на висини војску високу и на земљи све цареве земаљске.
22 И скупиће се као што се скупљају сужњи у јаму, и биће затворени у тамницу, и после много времена биће похођени.
23 И посрамиће се месец и сунце ће се застидети кад Господ над војскама стане царовати на гори Сиону и у Јерусалиму, и пред старешинама својим прослави се.
