1 Јер гле, Господ, Господ над војскама узеће Јерусалиму и Јуди потпору и помоћ, сваку потпору у хлебу и сваку потпору у води,
2 Јунака и војника, судију и пророка и мудраца и старца,
3 Педесетника и угледног човека, и саветника и вештог уметника и човека речитог.
4 И даћу им кнезове младиће, и деца ће им бити господари.
5 И чиниће силу у народу један другом и сваки ближњем свом; дете ће устајати на старца и непоштен човек на поштеног.
6 И човек ће ухватити брата свог из куће оца свог говорећи: Имаш хаљину, буди нам кнез, овај расап нека је под твојом руком.
7 А он ће се заклети у онај дан говорећи: Нећу бити лекар, нити имам код куће хлеба ни хаљину, не постављајте ме кнезом народу.
8 Јер се обори Јерусалим и Јуда паде, јер се језик њихов и дела њихова противе Господу да драже очи славе Његове.
9 Шта се види на лицу њиховом сведочи на њих, разглашују грех свој као Содом, не таје; тешко души њиховој! Јер сами себи чине зло.
10 Реците праведнику да ће му добро бити, јер ће јести плод од дела својих.
11 Тешко безбожнику! Зло ће му бити, јер ће му се наплатити руке његове.
12 Народу мом чине силу деца, и жене су им господари. Народе мој! Који те воде, заводе те, и кваре пут хода твог.
13 Устаје Господ на парбу, стоји да суди народима.
14 Господ ће доћи на суд са старешинама народа свог и с кнезовима његовим, јер ви потрсте виноград, грабеж од сиромаха у вашим је кућама.
15 Зашто газите народ мој и лице сиромасима сатирете? Говори Господ, Господ над војскама.
16 Још говори Господ: Што се понеше кћери сионске и иду опруженог врата и намигујући очима, ситно корачају и звекећу ногама,
17 Зато ће Господ учинити да оћелави теме кћерима сионским, и откриће Господ голотињу њихову.
18 Тада ће Господ скинути накит с обуће и везове и месечиће,
19 Низове и ланчиће и трепетљике,
20 Укоснике и подвезе и појасе и стакалца мирисна и обоце,
21 Прстене и почеонике,
22 Свечане хаљине и огртаче и привесе и тобоце,
23 И огледала и кошуљице и оглавља и покривала.
24 И место мириса биће смрад, и место појаса распојасина, место плетеница ћела, место широких скута припасана врећа, и место лепоте огорелина.
25 Твоји ће људи пасти од мача и јунаци твоји у рату.
26 И тужиће и плакаће врата његова, а он ће пуст лежати на земљи.
