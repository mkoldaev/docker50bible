1 Кад, дакле, Христос пострада за нас телом, и ви се том мисли наоружајте: јер који пострада телом, престаје од греха,
2 Да остало време живота у телу не живи више жељама човечијим, него вољи Божијој.
3 Јер је доста што смо протекло време живота провели по вољи незнабожачкој, живећи у нечистотама, у сластима, у пијењу и богомрским незнабоштвима.
4 Зато се чуде што ви не трчите с њима у то исто неуредно живљење, и хуле на вас.
5 Они ће дати одговор Ономе који је готов да суди живима и мртвима.
6 Зато се и мртвима проповеди јеванђеље, да приме суд по човеку телом, а по Богу да живе духом.
7 А свему се крај приближи. Будите дакле мудри и трезни у молитвама.
8 А пре свега имајте непрестану љубав међу собом; јер љубав покрива мноштво греха,
9 Будите гостољубиви међу собом без мрмљања;
10 И служите се међу собом, сваки даром који је примио, као добри пристави различне благодати Божије.
11 Ако ко говори, нека говори као речи Божије; ако ко служи нека служи као по моћи коју Бог даје: да се у свачему слави Бог кроз Исуса Христа, коме је слава и држава ва век века. Амин.
12 Љубазни! Не чудите се врућини која вам се догађа за кушање ваше, као да вам се шта ново догађа;
13 Него се радујте што страдате с Христом, да бисте, и кад се јави слава Његова, имали радост и весеље.
14 Ако бивате укорени за име Христово, благо вама! Јер Дух славе и Бога почива на вама: они дакле хуле на Њ, а ви Га прослављате.
15 Само да не пострада који од вас као крвник, или као лупеж, или као злочинац, или као онај који се меша у туђе послове;
16 А ако ли као хришћанин, нека се не стиди, већ нека слави Бога у овом догађају.
17 Јер је време да се почне суд од куће Божије; ако ли се најпре од вас почне, какав ће бити последак онима што се противе Божијем јеванђељу?
18 И кад се праведник једва спасе, безбожник и грешник где ће се јавити?
19 Зато и који страдају по вољи Божијој нека Му као верном Творцу предаду душе своје у добрим делима.
