1 Од Петра, апостола Исуса Христа, избраним дошљацима, расејаним по Понту, Галатији, Кападокији, Азији и Витанији;
2 По провиђењу Бога Оца, светињом Духа доведеним у послушање и кропљење крви Исуса Христа: да вам се умножи благодат и мир.
3 Благословен Бог и Отац Господа нашег Исуса Христа, који нас по великој милости својој прероди за живу наду васкрсењем Исуса Христа из мртвих,
4 За наследство непропадљиво, које неће иструхнути ни увенути, сачувано на небесима за вас,
5 Које је сила Божија вером сачувала за спасење, приправљено да се јави у последње време;
6 Коме радујте се, премда сте сад мало (где је потребно) жалосни у различним напастима,
7 Да се кушање ваше вере много вредније од злата пропадљивог које се куша огњем нађе на хвалу и част и славу, кад се покаже Исус Христос;
8 Ког не видевши љубите и ког сад не гледајући но верујући Га радујете се радошћу неисказаном и прослављеном.
9 Примајући крај своје вере, спасење душама.
10 Које спасење тражише и испитиваше за њ пророци, који за вашу благодат прорекоше;
11 Испитујући у какво или у које време јављаше Дух Христов у њима, напред сведочећи за Христове муке и за славе по томе;
12 Којима се откри да не самим себи него нама служаху овим што вам се сад јави по онима који вам проповедише јеванђеље посланим с неба Духом Светим, у које анђели желе завирити.
13 Зато, љубазни, запрегнувши бедра свог ума будите трезни, и зацело се надајте благодати која ће вам се принети кад дође Исус Христос.
14 Као послушна деца, не владајући се по првим жељама у свом незнању,
15 Него по Свецу који вас је позвао, и ви будите свети у свему живљењу.
16 Јер је писано: Будите свети, јер сам ја свет.
17 И ако зовете Оцем Оног који, не гледајући ко је ко, суди свакоме по делу, проводите време свог живљења са страхом,
18 Знајући да се пропадљивим сребром или златом не искуписте из сујетног свог живљења, које сте видели од отаца;
19 Него скупоценом крвљу Христа, као безазленог и пречистог јагњета;
20 Који је одређен још пре постања света, а јавио се у последња времена вас ради,
21 Који кроз Њега верујете Бога који Га подиже из мртвих, и даде Му славу, да би ваша вера и надање било у Бога.
22 Душе своје очистивши у послушању истине Духом за братољубље недволично, од чистог срца љубите добро један другог,
23 Као прерођени не од семена које труне, него од оног које не труне, речју Живог Бога, која остаје довека.
24 Јер је свако тело као трава, и свака слава човечија као цвет травни: осуши се трава, и цвет њен отпаде;
25 Али реч Господња осаје довека. А ово је реч што је објављена међу вама.
