1 И пошто прође субота, Марија Магдалина и Марија Јаковљева и Соломија купише мириса да дођу и да помажу Исуса.
2 И врло рано у први дан недеље дођоше на гроб око сунчаног рођаја.
3 И говораху међу собом: Ко ће нам одвалити камен од врата гробних?
4 И погледавши видеше да камен беше одваљен: јер беше врло велики.
5 И ушавши у гроб видеше младића обученог у белу хаљину где седи с десне стране; и уплашише се.
6 А он им рече: Не плашите се, Исуса тражите Назарећанина распетог; уста, није овде, ево место где Га метнуше.
7 Него идите кажите ученицима Његовим и Петру да пред вама оде у Галилеју: тамо ћете Га видети, као што вам рече.
8 И изашавши побегоше од гроба; јер их ухвати дрхат и страх; и ником ништа не казаше, јер се бојаху.
9 А Исус уставши рано у први дан недеље јави се најпре Марији Магдалини, из које је истерао седам ђавола.
10 А она оде те јави онима што су били с Њим, који плакаху и ридаху.
11 И они чувши да је жив и да Га је она видела не вероваше.
12 А потом јави се на путу двојици од њих у другом обличју, кад су ишли у село.
13 И они отишавши јавише осталима; и ни њима не вероваше.
14 А најпосле, јави се кад њих једанаесторица беху за трпезом, и прекори их за њихово неверје и тврђу срца што не вероваше онима који су Га видели да је устао;
15 И рече им: Идите по свему свету и проповедите јеванђеље сваком створењу.
16 Који узверује и покрсти се, спашће се; а ко не верује осудиће се.
17 А знаци онима који верују биће ови: именом мојим изгониће ђаволе; говориће новим језицима;
18 Узимаће змије у руке, ако и смртно шта попију, неће им наудити; на болеснике метаће руке, и оздрављаће.
19 А Господ, пошто им изговори, узе се на небо, и седе Богу с десне стране.
20 А они изађоше и проповедаше свуда, и Господ их потпомага, и реч потврђива знацима који су се потом показивали. Амин.
