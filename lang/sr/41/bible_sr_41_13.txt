1 И кад излажаше из цркве рече Му један од ученика Његових: Учитељу! Гле какво је камење, и каква грађевина!
2 И одговарајући Исус рече му: Видиш ли ову велику грађевину? Ни камен на камену неће овде остати који се неће разметнути.
3 И кад сеђаше на гори Маслинској према цркви, питаху Га самог Петар и Јаков и Јован и Андрија:
4 Кажи нам кад ће то бити? И какав ће знак бити кад ће се то све свршити?
5 А Исус одговарајући им поче говорити: Чувајте се да вас ко не превари.
6 Јер ће многи доћи у моје име говорећи: Ја сам; и многе ће преварити.
7 А кад чујете ратове и гласове о ратовима, не плашите се; јер треба да то буде; али то још није последак.
8 Устаће народ на народ и царство на царство; и земља ће се трести по свету; и биће глади и буне. То је почетак страдања.
9 А ви се чувајте; јер ће вас предавати у судове и по зборницама биће вас, и пред краљеве и цареве изводиће вас мене ради за сведочанство њима.
10 И у свим народима треба да се најпре проповеди јеванђеље.
11 А кад вас поведу да предају, не брините се унапред шта ћете говорити, нити мислите; него шта вам се да у онај час оно говорите; јер ви нећете говорити него Дух Свети.
12 И предаће брат брата на смрт и отац сина, и устаће деца на родитеље и побиће их.
13 И сви ће омрзнути на вас имена мог ради. Али који претрпи до краја благо њему.
14 А кад видите мрзост опустошења, за коју говори пророк Данило, да стоји где не треба (који чита да разуме): тада који буду у Јудеји нека беже у горе;
15 И који буде на крову да не силази у кућу, нити да улази да узме шта из куће своје;
16 И који буде у пољу да се не враћа натраг да узме хаљину своју.
17 Али тешко труднима и дојиљама у те дане!
18 Него се молите Богу да не буде бежање ваше у зиму.
19 Јер ће у дане те бити невоља каква није била од почетка створења које је Бог створио до сад, и неће ни бити.
20 И да Господ не скрати дане нико не би остао; али изабраних ради, које изабра, скратио је дане.
21 Тада ако вам ко рече: Ево овде је Христос, или: Ено онде, не верујте.
22 Јер ће изаћи лажни Христоси и лажни пророци, и показаће знаке и чудеса да би преварили, ако буде могуће, и изабране.
23 Али ви се чувајте: ето вам све казах напред.
24 Али у те дане, после те невоље, сунце ће помрчати, и месец своју светлост изгубити.
25 И звезде ће спадати с неба и силе небеске покренути се.
26 И тада ће угледати Сина човечјег где иде на облацима са силом и славом великом.
27 И тада ће послати анђеле своје и сабраће изабране своје од четири ветра, од краја земље до краја неба.
28 А од смокве научите се причи: кад се већ њена грана помлади и стане листати, знате да је близу лето.
29 Тако и ви кад видите ово да се збива, знајте да је близу код врата.
30 Заиста вам кажем да овај нараштај неће проћи док се ово све не збуде.
31 Небо и земља проћи ће, али речи моје неће проћи.
32 А о дану том или о часу нико не зна, ни анђели који су на небесима, ни Син, до Отац.
33 Пазите, стражите и молите се Богу; јер не знате кад ће време настати.
34 Као што човек одлазећи остави кућу своју, и да слугама својим власт, и свакоме свој посао; и вратару заповеди да стражи.
35 Стражите дакле; јер не знате кад ће доћи господар од куће, или увече или у по ноћи, или у петле, или ујутру;
36 Да не дође изненада и да вас не нађе, а ви спавате.
37 А шта вам кажем, свима кажем: стражите.
