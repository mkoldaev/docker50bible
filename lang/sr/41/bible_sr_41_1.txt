1 Почетак јеванђеља Исуса Христа Сина Божјег.
2 Као што стоји у пророку: Ево ја шаљем анђела свог пред лицем Твојим, који ће приправити пут Твој пред Тобом.
3 Глас је оног што виче у пустињи: Приправите пут Господњи, поравните стазе Његове.
4 Појави се Јован крстећи у пустињи, и проповедајући крштење покајања за опроштење греха.
5 И излажаше к њему сва јудејска земља и Јерусалимљани; и крштаваше их све у Јордану реци, и исповедаху грехе своје.
6 А Јован беше обучен у камиљу длаку, и имаше појас кожан око себе; и јеђаше скакавце и мед дивљи.
7 И проповедаше говорећи: Иде за мном јачи од мене, пред ким ја нисам достојан сагнути се и одрешити ремен на обући Његовој.
8 Ја вас крштавам водом, а Он ће вас крстити Духом Светим.
9 И у то време дође Исус из Назарета галилејског, и крсти Га Јован у Јордану,
10 И одмах излазећи из воде виде небо где се отвори, и Дух као голуб сиђе на Њега.
11 И глас дође с неба: Ти си Син мој љубазни који је по мојој вољи.
12 И одмах Дух изведе Га у пустињу.
13 И би онде у пустињи дана четрдесет, и куша Га сотона, и би са зверињем, и анђели служаху Му.
14 А пошто предадоше Јована, дође Исус у Галилеју проповедајући јеванђеље о царству Божјем
15 И говорећи: Изађе време и приближи се царство Божје; покајте се и верујте јеванђеље.
16 И ходећи покрај мора виде Симона и Андрију, брата његовог, где бацају мреже у море; јер беху рибари.
17 И рече им Исус: Хајдете за мном, и учинићу вас ловцима људским.
18 И одмах оставивши мреже своје пођоше за Њим.
19 И отишавши мало оданде угледа Јакова Зеведејевог, и Јована брата његовог како у лађи крпљаху мреже;
20 И одмах позва их; и оставивши оца свог Зеведеја у лађи с најамницима, пођоше за Њим.
21 И дођоше у Капернаум; и одмах у суботу ушавши у зборницу учаше.
22 И дивише се науци Његовој; јер их учаше као Онај који власт има, а не као књижевници.
23 И беше у зборници њиховој човек с духом нечистим, и повика
24 Говорећи: Прођи се, шта је Теби до нас, Исусе Назарећанине? Дошао си да нас погубиш? Знам Те ко си, Светац Божји.
25 И запрети му Исус говорећи: Умукни, и изађи из њега.
26 И стресе га дух нечисти, и повика гласно, и изађе из њега.
27 И уплашише се сви тако да питаху један другог говорећи: Шта је ово? И каква је ово наука нова, да има власт да духовима нечистим заповеда, и слушају Га?
28 И оде глас о Њему, одмах, по свој околини галилејској.
29 И одмах, изашавши из зборнице, дођоше у дом Симонов и Андријин с Јаковом и Јованом.
30 А ташта Симонова лежаше од грознице; и одмах казаше Му за њу.
31 И приступивши подиже је узевши је за руку и пусти је грозница одмах, и служаше им.
32 А кад би пред вече, пошто сунце зађе, доношаху к Њему све болеснике и бесне.
33 И сав град беше се сабрао к вратима.
34 И исцели многе болеснике од различних болести, и ђаволе многе истера, и не даде ђаволима да казују да Га познају.
35 А ујутру, врло рано уставши, изађе и оде насамо, и онде се мољаше Богу.
36 И за Њим потрчаше Симон и који беху с њим.
37 И нашавши Га рекоше Му: Траже Те сви.
38 И рече им: Хајдемо у оближња села и градове да и тамо проповедим: јер сам ја на то дошао.
39 И проповеда по зборницама њиховим по свој Галилеји, и ђаволе изгони.
40 И дође к Њему губавац молећи Га и на коленима клечећи пред Њим и рече Му: Ако хоћеш, можеш ме очистити.
41 А Исус, пошто се смиловао, пружи руку, и дохвативши га се рече му: Хоћу, очисти се.
42 И тек што му то рече, а губа оде с њега, и оста чист.
43 И запретивши му одмах истера га,
44 И рече му: Гледај да никоме ништа не кажеш, него иди те се покажи свештенику, и принеси за очишћење своје шта је заповедио Мојсије за сведочанство њима.
45 А он изашавши поче много проповедати и казивати шта је било тако да Исус не може јавно у град ући, него беше напољу у пустим местима, и долажаху к Њему са свих страна.
