1 Ја сам ружа саронска, љиљан у долу.
2 Шта је љиљан међу трњем, то је драга моја међу девојкама.
3 Шта је јабука међу дрветима шумским, то је драги мој међу момцима; желех хлад њен, и седох, и род је њен сладак грлу мом.
4 Уведе ме у кућу где је гозба, а застава му је љубав к мени.
5 Поткрепите ме жбановима, придржите ме јабукама, јер сам болна од љубави.
6 Лева је рука његова мени под главом, а десном ме грли.
7 Заклињем вас, кћери јерусалимске, срнама и кошутама пољским, не будите љубави моје, не будите је, док јој не буде воља.
8 Глас драгог мог; ево га, иде скачући преко гора, поскакујући преко хумова.
9 Драги је мој као срна или као јеленче; ево га, стоји иза нашег зида, гледа кроз прозор, вири кроз решетку.
10 Проговори драги мој и рече ми: Устани, драга моја, лепотице моја, и ходи.
11 Јер гле, зима прође, минуше дажди, отидоше.
12 Цвеће се види по земљи, дође време певању, и глас грличин чује се у нашој земљи.
13 Смоква је пустила заметке своје, и лоза винова уцвала мирише. Устани, драга моја, лепотице моја, и ходи.
14 Голубице моја у раселинама каменим, у заклону врлетном! Дај да видим лице твоје, дај да чујем глас твој; јер је глас твој сладак и лице твоје красно.
15 Похватајте нам лисице, мале лисице, што кваре винограде, јер наши виногради цвату.
16 Мој је драги мој, и ја сам његова, он пасе међу љиљанима.
17 Док захлади дан и сенке отиду, врати се, буди као срна, драги мој, или као јеленче по горама раздељеним.
