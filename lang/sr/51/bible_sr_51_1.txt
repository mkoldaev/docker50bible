1 Од Павла, по вољи Божијој апостола Исуса Христа и брата Тимотија,
2 Светима који су у Колосима и верној браћи у Христу Исусу: благодат вам и мир од Бога Оца нашег и Господа Исуса Христа.
3 Захваљујемо Богу и Оцу Господа свог Исуса Христа, молећи се свагда за вас,
4 Чувши веру вашу у Христа Исуса, и љубав коју имате к свима светима,
5 За наду остављену вама на небесима, за коју напред чусте у речи истине јеванђеља,
6 Које је у вама, као и у свему свету, и плодно је и расте, као и у вама, од оног дана како чусте и разуместе благодат Божију у истини,
7 Као што и дознасте од Епафраса, љубазног нашег другара у служењу, који је за вас верни слуга Христов,
8 Који нам и јави вашу љубав у духу.
9 Тога ради и ми од оног дана како чусмо не престајемо за вас молити се Богу и искати да се испуните познањем воље Његове у свакој премудрости и разуму духовном,
10 Да живите пристојно Богу на свако угађање и у сваком добром делу да будете плодни, и да растете у познању Божијем,
11 Јачајући сваком снагом по сили славе Његове, и у сваком трпљењу и дугом подношењу с радошћу;
12 Захваљујући Богу и Оцу, који нас призва у део наследства светих у виделу;
13 Који нас избави од власти тамне, и премести нас у царство Сина љубави своје,
14 У коме имамо избављење крвљу Његовом и опроштење греха;
15 Који је обличје Бога што се не види, који је рођен пре сваке твари.
16 Јер кроз Њега би саздано све што је на небу и што је на земљи, што се види и што се не види, били престоли или господства или поглаварства, или власти: све се кроза Њ и за Њ сазда.
17 И Он је пре свега, и све је у Њему.
18 И Он је глава телу цркве, који је почетак и прворођени из мртвих, да буде Он у свему први;
19 Јер би воља Очева да се у Њ усели сва пунина,
20 И кроза Њ да примири све са собом, умиривши крвљу крста Његова, кроза Њ све, било на земљи или на небу.
21 И вас који сте некад били одлучени и непријатељи кроз помисли у злим делима,
22 А сад вас примири у телу меса Његовог смрћу Његовом, да вас свете и без мане и без кривице изведе преда се;
23 Ако само останете у вери утемељени и тврди, и непокретни од наде јеванђеља, које чусте, које је проповедано свој твари под небом, коме ја Павле постадох слуга.
24 Сад се радујем у свом страдању за вас, и довршујем недостатак невоља Христових на телу свом за тело Његово које је црква,
25 Којој ја постадох слуга по наредби Божијој која ми је дана међу вама да испуним реч Божију,
26 Тајну која је била сакривена од постања света и нараштаја, а сад се јави светима Његовим,
27 Којима Бог науми показати како је богата слава тајне ове међу незнабошцима, које је Христос у вама, нада славе;
28 Ког ми проповедамо саветујући сваког човека, и учећи свакој премудрости, да покажемо сваког човека савршеног у Христу Исусу.
29 Зашто се и трудим и борим по Његовој моћи која у мени силно чини.
