1 Ако дакле васкрснусте с Христом, тражите оно што је горе где Христос седи с десне стране Бога.
2 Мислите о ономе што је горе а не што је на земљи.
3 Јер умресте, и ваш је живот сакривен с Христом у Богу.
4 А кад се јави Христос, живот ваш, онда ћете се и ви с Њиме јавити у слави.
5 Поморите дакле уде своје који су на земљи: курварство, нечистоту, сласт, злу жељу и лакомство, које је идолопоклонство;
6 За које иде гнев Божји на синове противљења;
7 У којима и ви некада хођасте кад живесте међу њима.
8 А сад одбаците и ви то све: гнев, љутину, пакост, хуљење, срамотне речи из уста својих.
9 Не лажите један на другог; свуците старог човека с делима његовим,
10 И обуците новог, које се обнавља за познање по обличју Оног који га је саздао:
11 Где нема Грка ни Јеврејина, обрезања ни необрезања, дивљака ни Скита, роба ни слободњака, него све и у свему Христос.
12 Обуците се дакле као избрани Божији, свети и љубазни, у срдачну милост, доброту, понизност, кротост, и трпљење,
13 Сносећи један другог, и опраштајући један другом ако има ко тужбу на кога: као што је и Христос вама опростио тако и ви.
14 А сврх свега тога обуците се у љубав, која је свеза савршенства.
15 И мир Божји да влада у срцима вашим, на који сте и позвани у једном телу, и захвални будите.
16 Реч Христова се богато усели међу вас, у свакој премудрости учећи и саветујући сами себе са псалмима и појањем и песмама духовним, у благодати певајући у срцима својим Господу.
17 И све шта год чините речју или делом, све чините у име Господа Исуса Христа хвалећи Бога и Оца кроза Њ.
18 Жене! Слушајте своје мужеве као што треба у Господу.
19 Мужеви! Љубите жене своје и не срдите се на њих.
20 Децо! Слушајте родитеље своје у свачему; јер је ово угодно Господу.
21 Очеви! Не раздражујте деце своје, да не губе воље.
22 Слуге! Слушајте у свему своје телесне господаре, не само пред очима радећи као да људима угађате, него у простоти срца, бојећи се Бога,
23 И све шта год чините, од срца чините као Господу, а не као људима:
24 Знајући да ћете од Господа примити плату наследства; јер Господу Христу служите.
25 А који скриви примиће шта је скривио: и нема гледања ко је ко.
