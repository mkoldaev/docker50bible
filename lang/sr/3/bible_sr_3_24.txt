1 Још рече Господ Мојсију говорећи:
2 Заповеди синовима Израиљевим нека ти донесу уље маслиново чисто, цеђено, за видело, да жишци горе вазда.
3 Пред завесом сведочанства у шатору од састанка Арон ће их намештати да горе од вечера до јутра пред Господом вазда законом вечним од колена до колена.
4 На свећњак чисти намештаће жишке пред Господом вазда.
5 И узми белог брашна, и испеци дванаест колача, сваки колач да буде од две десетине ефе.
6 И постави их у два реда, по шест у један ред, на чистом столу пред Господом.
7 И на сваки ред метни када чистог, да буде за сваки хлеб спомен, жртва огњена Господу.
8 Сваке суботе нека их поставља свештеник пред Господом вазда узимајући од синова Израиљевих законом вечним.
9 И биће Аронови и синова његових, који ће јести на месту светом, јер им је светиња над светињама од огњених жртава Господњих законом вечним.
10 А изађе син једне Израиљке, коме је отац био Мисирац, међу синове Израиљеве, и свади се у логору син жене Израиљке с неким Израиљцем.
11 И псујући син жене Израиљке похули на име Божије, те га доведоше к Мојсију; а мати му беше по имену Саломита, кћи Давријина, од племена Дановог.
12 И метнуше га у затвор докле им се каже шта ће чинити с њим по речи Господњој.
13 А Господ рече Мојсију говорећи:
14 Изведи тог псовача напоље из логора, и нека сви који су чули метну руке своје на главу његову, и нека га сав народ заспе камењем.
15 А синовима Израиљевим кажи и реци: Ко би год похулио Бога свог, носиће грех свој.
16 Ко би ружио име Господње, да се погуби, сав народ да га заспе камењем; и дошљак и домородац који би ружио име Господње, да се погуби.
17 И ко убије човека, да се погуби.
18 А ко убије живинче, нека врати друго, живинче за живинче.
19 И ко рани ближњег свог, како учини тако да му буде:
20 Улом за улом, око за око, зуб за зуб; како оштети тело човеку, онако да му се учини.
21 Ко убије живинче, да врати друго; али ко убије човека, да се погуби.
22 Закон да вам је један, дошљаку да буде као и рођеном у земљи. Јер сам ја Господ Бог ваш.
23 И Мојсије каза синовима Израиљевим, а они изведоше псовача напоље из логора, и засуше га камењем; и учинише синови Израиљеви како Господ заповеди Мојсију.
