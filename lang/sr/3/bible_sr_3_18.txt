1 Још рече Господ говорећи:
2 Кажи синовима Израиљевим, и реци им: Ја сам Господ Бог ваш.
3 Немојте чинити шта се чини у земљи мисирској, у којој сте живели, нити чините шта се чини у земљи хананској, у коју вас водим, и по уредбама њиховим немојте живети.
4 Него моје законе вршите и моје уредбе држите живећи по њима. Ја сам Господ Бог ваш.
5 Држите уредбе моје и законе моје; ко их врши, жив ће бити кроз њих. Ја сам Господ.
6 Нико да не приступа к родици својој по крви, да не открије голотињу њену. Ја сам Господ.
7 Голотиње оца свог ни голотиње матере своје не откриј; мати ти је; не откриј голотиње њене.
8 Голотиње жене оца свог не откриј; голотиња је оца твог.
9 Голотиње сестре своје, кћери оца свог или кћери матере своје, која је рођена у кући или изван куће, не откриј голотиње њихове.
10 Голотиње кћери сина свог, или кћери кћери своје не откриј; јер је твоја голотиња.
11 Голотиње кћери жене оца свог, коју је родио отац твој, не откриј; сестра ти је.
12 Голотиње сестре оца свог не откриј; једна је крв са оцем твојим.
13 Голотиње сестре матере своје не откриј; јер је једна крв с матером твојом.
14 Голотиње брата оца свог не откриј приступајући к жени његовој; стрина ти је.
15 Голотиње жене сина свог не откриј; снаха ти је, не откриј голотиње њене.
16 Голотиње жене брата свог не откриј; голотиња је брата твог.
17 Голотиње жене и кћери њене не откриј; кћери сина њеног ни кћери кћери њене немој узети да откријеш голотињу њихову; једна су крв; зло је.
18 Немој узети жене преко једне жене, да је уцвелиш откривајући голотињу другој за живота њеног.
19 К жени докле се одваја ради нечистоте своје не иди да откријеш голотињу њену.
20 Са женом ближњег свог не лези скврнећи се с њом.
21 Од семена свог не дај да се однесе Молоху, да не оскврниш имена Бога свог; ја сам Господ.
22 С мушкарцем не лези као са женом; гадно је.
23 Живинче никакво немој облежати скврнећи се с њим; и жена да не легне под живинче; грдило је.
24 Немојте се скврнити ни једном овом стварју; јер су се свим тим стварима оскврнили народи које ћу одагнати испред вас.
25 Јер се оскврнила земља, и неваљалство ћу њено походити на њој, и изметнуће земља становнике своје.
26 Него ви држите законе моје и уредбе моје, и не чините ни једног овог гада, ни домородац ни дошљак који се бави међу вама;
27 Јер све ове гадове чинише људи у овој земљи који су били пре вас, и земља је од тога оскврњена;
28 Да не изметне земља вас, ако је оскврните, као што је изметнула народ који је био пре вас.
29 Јер ко учини шта год од ових гадова, истребиће се из народа свог душе које учине.
30 Зато држите шта сам наредио да се држи, да не чините шта од гадних обичаја који су били пре вас, и да се не скврните о њих. Ја сам Господ Бог ваш.
