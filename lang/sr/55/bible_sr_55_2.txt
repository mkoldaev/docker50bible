1 Ти дакле, сине мој, јачај у благодати Исуса Христа;
2 И шта си чуо од мене пред многим сведоцима, оно предај верним људима, који ће бити вредни и друге научити.
3 Ти дакле трпи зло као добар војник Исуса христа;
4 Јер се никакав војник не заплеће у трговине овог света да угоди војводи.
5 Ако и војује, не добија венац ако право не војује.
6 Радин који се труди најпре треба да окуси од рода.
7 Разуми шта говорим; а Господ да ти да разум у свему.
8 Опомињи се Господа Исуса Христа који уста из мртвих, од семена Давидовог, по јеванђељу мом,
9 У коме трпим зло до самих окова као злочинац; али се реч Божија не веже.
10 Зато трпим све избраних ради да и они добију спасење у Христу Исусу са славом вечном.
11 Истинита је реч: ако с Њим умресмо, то ћемо с Њим и оживети.
12 Ако трпимо, с Њим ћемо и царовати. Ако се одрекнемо, и Он ће се нас одрећи.
13 Ако не верујемо, Он остаје веран; јер се сам себе не може одрећи.
14 Ово напомињи, и посведочи пред Господом да се не препиру, које ништа не помаже, него смета оне који слушају.
15 Постарај се да се покажеш поштен пред Богом, као радин који се нема шта стидети, и право управља речју истине.
16 А поганих празних разговора клони се; јер највише помажу у безбожности,
17 И реч њихова као живина точи: међу којима је Именеј и Филит,
18 Који у истини погрешише говорећи да је васкрсење већ било; и сметају веру неких.
19 Тврдо дакле стоји темељ Божји имајући овај печат: Позна Господ своје; и: Да одступи од неправде сваки који спомиње име Господње.
20 А у великом дому нису суди само златни и сребрни, него и дрвени и земљани: и једни за част, а једни за срамоту.
21 Ако дакле ко очисти себе од овог, биће суд за част, освећен, и потребан домаћину, приправљен за свако добро дело.
22 Бежи од жеља младости, а држи се правде, вере, љубави, мира, са свима који призивају Господа од чистог срца;
23 А лудих и празних запиткивања клони се знајући да рађају свађе.
24 А слуга Господњи не треба да се свађа, него да буде кротак к свима, поучљив, који неправду може подносити,
25 И с кротошћу поучавати оне који се противе: еда би им како Бог дао покајање за познање истине,
26 И да се ископају из замке ђавола, који их је уловио живе за своју вољу.
