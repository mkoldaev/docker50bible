1 Заклињем те, дакле, пред Богом и Господом нашим Исусом Христом, који ће судити живима и мртвима, доласком Његовим и царством Његовим:
2 Проповедај реч, настој у добро време и у невреме, покарај, запрети, умоли са сваким сношењем и учењем;
3 Јер ће доћи време кад здраве науке неће слушати, него ће по својим жељама накупити себи учитеље, као што их уши сврбе,
4 И одвратиће уши од истине, и окренуће се ка гаталицама.
5 А ти буди трезан у свачему, трпи зло, учини дело јеванђелиста, службу своју сврши.
6 Јер ја се већ жртвујем, и време мог одласка наста.
7 Добар рат ратовах, трку сврших, веру одржах.
8 Даље, дакле, мени је приправљен венац правде, који ће ми дати Господ у дан онај, праведни судија; али не само мени, него свима који се радују Његовом доласку.
9 Постарај се да дођеш брзо к мени;
10 Јер ме Димас остави, омилевши му садашњи свет, и отиде у Солун; Крискент у Галатију, Тит у Далмацију; Лука је сам код мене.
11 Марка узми и доведи га са собом; јер ми је добар за службу.
12 А Тихика послао сам у Ефес.
13 Кад дођеш донеси ми кабаницу што сам оставио у Троади код Карпа, и књиге, а особито кожне.
14 Александар ковач много ми зла учини. Да му Господ плати по делу његовом.
15 Чувај се и ти од њега; јер се врло противи нашим речима.
16 У први мој одговор нико не оста са мном, него ме сви оставише. Да им се не прими!
17 Али Господ би са мном и даде ми помоћ да се кроза ме сврши проповедање, и да чују сви незнабошци; и избавих се од уста лавових.
18 И Господ ће ме избавити од сваког злог дела, и сачуваће ме за царство своје небеско; коме слава ва век века. Амин.
19 Поздрави Прискилу и Акилу, и Онисифоров дом.
20 Ераст оста у Коринту. А Трофима оставих у Милету болесног.
21 Постарај се да дођеш пре зиме. Поздравља те Еувул, и Пуд, и Лин, и Клаудија, и браћа сва.
22 Господ Исус Христос са духом твојим. Благодат с вама. Амин.
