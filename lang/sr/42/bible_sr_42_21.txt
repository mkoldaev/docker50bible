1 Погледавши пак горе виде богате где мећу прилоге своје у хазну Божију;
2 А виде и једну сиромашну удовицу која меташе онде две лепте;
3 И рече: Заиста вам кажем: ова сиромашна удовица метну више од свију:
4 Јер сви ови метнуше у прилог Богу од сувишка свог, а она од сиротиње своје метну сву храну своју што имаше.
5 И кад неки говораху за цркву да је украшена лепим камењем и закладима, рече:
6 Доћи ће дани у које од свега што видите неће остати ни камен на камену који се неће разметнути.
7 Запиташе Га пак говорећи: Учитељу! А кад ће то бити? И какав је знак кад ће се то догодити?
8 А Он рече: Чувајте се да вас не преваре, јер ће многи доћи на име моје говорећи: Ја сам, и време се приближи. Не идите дакле за њима.
9 А кад чујете ратове и буне, не плашите се; јер то све треба најпре да буде; али још није тада последак.
10 Тада им рече: Устаће народ на народ и царство на царство;
11 И земља ће се трести врло по свету, и биће глади и помори и страхоте и велики знаци биће на небу.
12 А пре свега овог метнуће на вас руке своје и гониће вас и предавати у зборнице и у тамнице; водиће вас пред цареве и краљеве имена мог ради.
13 А то ће вам се догодити за сведочанство.
14 Метните дакле у срца своја, да се пре не приправљате како ћете одговарати:
15 Јер ћу вам ја дати уста и премудрост којој се неће моћи противити ни одговорити сви ваши противници.
16 А предаваће вас и родитељи и браћа и рођаци и пријатељи; и побиће неке од вас.
17 И сви ће омрзнути на вас имена мог ради.
18 И длака с главе ваше неће погинути.
19 Трпљењем својим спасавајте душе своје.
20 А кад видите да Јерусалим опколи војска онда знајте да се приближило време да опусти.
21 Тада који буду у Јудеји нека беже у горе, и који буду у граду нека излазе напоље; и који су напољу нека не улазе у њега:
22 Јер су ово дани освете, да се изврши све што је написано.
23 Али тешко труднима и дојилицама у те дане! Јер ће бити велика невоља на земљи, гнев на овом народу.
24 И пашће од оштрица мача, и одвешће се у ропство по свим народима; и Јерусалим ће газити незнабошци док се не изврше времена незнабожаца.
25 И биће знаци у сунцу и у месецу и у звездама; и људима на земљи туга од сметње и од хуке морске и валова.
26 Људи ће умирати од страха и од чекања оног што иде на земљу; јер ће се и силе небеске покренути.
27 И тада ће угледати Сина човечијег где иде на облацима са силом и славом великом.
28 А кад се почне ово збивати, гледајте и подигните главе своје; јер се приближује избављење ваше.
29 И каза им причу: Гледајте на смокву и на сва дрвета;
30 Кад видите да већ потерају, сами знате да је близу лето.
31 Тако и ви кад видите ово да се збива, знајте да је близу царство Божије.
32 Заиста вам кажем да овај нараштај неће проћи док се ово све не збуде.
33 Небо и земља проћи ће, а речи моје неће проћи.
34 Али се чувајте да како ваша срца не отежају ждерањем и пијанством и бригама овог света, и да вам овај дан не дође изненада.
35 Јер ће доћи као замка на све који живе по свој земљи.
36 Стражите дакле једнако и молите се Богу да бисте се удостојили утећи од свега овог што ће се збити, и стати пред Сином човечијим.
37 И дању учаше у цркви, а ноћу излажаше и ноћиваше на гори која се зове Маслинска.
38 И сав народ долажаше изјутра к Њему у цркву да Га слушају.
