1 Дечице моја! Ово вам пишем да не грешите; и ако ко сагреши, имамо заступника код Оца, Исуса Христа праведника,
2 И Он очишћа грехе наше, и не само наше него и свега света.
3 И по том разумемо да Га познасмо, ако заповести Његове држимо.
4 Који говори: Познајем Га, а заповести Његове не држи, лажа је, и у њему истине нема;
5 А који држи реч Његову, у њему је заиста љубав Божија савршена; по том познајемо да смо у Њему.
6 Који говори да у Њему стоји, и тај треба тако да ходи као што је Он ходио.
7 Љубазни! Не пишем вам нове заповести, него заповест стару коју имасте испочетка. Заповест стара јесте реч коју чусте испочетка.
8 Опет вам пишем нову заповест, која је заиста у Њему и у вама; јер тама пролази, и видело право већ светли.
9 Који говори да је у виделу, а мрзи на свог брата, још је у тами.
10 Који љуби брата свог, у виделу живи, и саблазни у њему нема.
11 А који мрзи на свог брата, у тами је, и у тами ходи, и не зна куд иде, јер му тама заслепи очи.
12 Пишем вам, дечице, да вам се опраштају греси имена Његовог ради.
13 Пишем вам, оци, јер познасте Оног који нема почетка. Пишем вам, младићи, јер надвладасте нечастивог. Пишем вам, децо, јер познасте Оца.
14 Писах вам, оци, јер познасте Оног који је од почетка. Писах вам, младићи, јер сте јаки, и реч Божија у вама стоји, и надвладасте нечастивог.
15 Не љубите свет ни што је на свету. Ако ко љуби свет, нема љубави Очеве у њему.
16 Јер све што је на свету, телесна жеља, и жеља очију, и понос живота, није од Оца, него је од овог света.
17 И свет пролази и жеља његова; а који твори вољу Божију остаје довека.
18 Децо! Последње је време, и као што чусте да ће доћи антихрист, и сад многи антихристи посташе; по том познајемо да је последњи час.
19 Од нас изиђоше, али не бише од нас: кад би били од нас онда би остали с нама; али да се јаве да нису сви од нас.
20 И ви имате помазање од Светога, и знате све.
21 Не писах вам као да не знате истине, него што је знате, и знате да никаква лаж није од истине.
22 Ко је лажљивац осим оног који одриче да Исус није Христос? Ово је антихрист, који се одриче Оца и Сина.
23 Који се год одриче Сина ни Оца нема; а који признаје Сина, и Оца има.
24 Ви, дакле, што чусте испочетка у вама нека стоји; ако у вама остане што чусте испочетка, и ви ћете остати у Сину и у Оцу.
25 И ово је обећање које нам Он обећа, живот вечни.
26 Ово вам писах за оне који вас варају.
27 И ви помазање што примисте од Њега, у вама стоји, и не требујете да вас ко учи; него како вас то само помазање учи у свему, и истинито је, и није лаж, и као што вас научи останите у њему.
28 И сад, дечице, останите у Њему да имамо слободу кад се јави, и да се не осрамотимо пред Њим о Његовом доласку.
29 Ако знате да је праведник, познајте да је сваки који твори правду од Њега рођен.
