1 Који год верује да је Исус Христос, од Бога је рођен; и који год љуби Оног који је родио, љуби и Оног који је рођен од Њега.
2 По том знамо да љубимо децу Божију кад Бога љубимо и Његове заповести држимо.
3 Јер је ово љубав Божија да заповести Његове држимо; и заповести Његове нису тешке.
4 Јер сваки који је рођен од Бога побеђује свет; и вера је наша ова победа која победи свет.
5 Ко је који свет побеђује осим оног који верује да је Исус Син Божји?
6 Ово је Исус Христос што дође водом и крвљу и Духом, не само водом него водом и крвљу; и Дух је који сведочи, јер је Дух истина,
7 Јер је троје што сведочи на небу: Отац, Реч, и Свети Дух; и ово је троје једно.
8 И троје је што сведочи на земљи: дух, и вода, и крв; и троје је заједно.
9 Кад примамо сведочанство човечије, сведочанство је Божије веће; јер је ово сведочанство Божије што сведочи за Сина свог.
10 Који верује Сина Божијег има сведочанство у себи; који не верује Богу начинио Га је лажом, јер не верова сведочанству које сведочи Бог за Сина свог.
11 И ово је сведочанство да нам је Бог дао живот вечни; и овај живот вечни у Сину је Његовом.
12 Ко има Сина Божијег има живот; ко нема Сина Божијег нема живот.
13 Ово писах вама који верујете у име Сина Божијег, да знате да имате живот вечни и да верујете у име Сина Божијег.
14 И ово је слобода коју имамо к Њему да ако шта молимо по вољи Његовој послуша нас.
15 И кад знамо да нас слуша шта год молимо, знамо да ће нам дати шта тражимо од Њега.
16 Ако ко види брата свог где греши грех не к смрти, нека моли, и даће му живот, онима који греше не к смрти. Има грех к смрти: за тај не говорим да моли.
17 Свака је неправда грех; и има грех не к смрти.
18 Знамо да ниједан који је рођен од Бога, не греши, него који је рођен од Бога чува се, и нечастиви не дохвата се до њега.
19 Знамо да смо од Бога и сав свет лежи у злу.
20 А знамо да Син Божји дође, и дао нам је разум да познамо Бога Истинитог, и да будемо у истинитом Сину Његовом Исусу Христу. Ово је Истинити Бог и Живот вечни.
21 Дечице! Чувајте се од незнабоштва. Амин.
