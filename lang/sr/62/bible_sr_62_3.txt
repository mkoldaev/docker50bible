1 Видите какву нам је љубав дао Отац, да се деца Божија назовемо и будемо; зато свет не познаје нас, јер Њега не позна.
2 Љубазни! Сад смо деца Божија, и још се не показа шта ћемо бити; него знамо да кад се покаже, бићемо као и Он, јер ћемо Га видети као што јесте.
3 И сваки који ову наду има на Њега, чисти се, као и Он што је чист.
4 Сваки који чини грех и безакоње чини: и грех је безакоње.
5 И знате да се Он јави да грехе наше узме; и греха у Њему нема.
6 Који год у Њему стоји не греши; који год греши не виде Га нити Га позна.
7 Дечице! Нико да вас не вара: који правду твори праведник је, као што је Он праведан;
8 Који твори грех од ђавола је, јер ђаво греши од почетка. Зато се јави Син Божји да раскопа дела ђавоља.
9 Који је год рођен од Бога не чини греха, јер Његово семе стоји у њему, и не може грешити, јер је рођен од Бога.
10 По томе се познају деца Божија и деца ђавоља: који год не твори правде, није од Бога, и који не љуби брата свог.
11 Јер је ово заповест, коју чусте испочетка, да љубимо један другог.
12 Не као што Каин беше од нечастивог и закла брата свог. И за који га узрок закла? Јер дела његова беху зла, а брата му праведна.
13 Не чудите се, браћо моја, ако свет мрзи на вас.
14 Ми знамо да пређосмо из смрти у живот, јер љубимо браћу; јер ко не љуби брата остаје у смрти.
15 Сваки који мрзи на брата свог крвник је људски; и знате да ниједан крвник људски нема у себи вечни живот.
16 По том познасмо љубав што Он за нас душу своју положи: ми смо дужни полагати душе за браћу.
17 Који дакле има богатство овог света, и види брата свог у невољи и затвори срце своје од њега, како љубав Божија стоји у њему?
18 Дечице моја! Да се не љубимо речју ни језиком, него делом и истином.
19 И по том дознајемо да смо од истине, и пред Њим тешимо срца своја.
20 Јер ако нам зазире срце наше, Бог је већи од срца нашег и зна све.
21 Љубазни! Ако нам срце наше не зазире, слободу имамо пред Богом;
22 И шта год заиштемо, примићемо од Њега, јер заповести Његове држимо и чинимо шта је Њему угодно.
23 И ово је заповест Његова да верујемо у име Сина Његовог Исуса Христа, и да љубимо један другог као што нам је дао заповест.
24 И који држи заповести Његове у Њему стоји, и Он у њему. И по том познајемо да стоји у нама, по Духу кога нам је дао.
