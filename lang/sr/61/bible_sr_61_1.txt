1 Од Симона Петра, слуге и апостола Исуса Христа, онима што су примили с нама једну часну веру у правди Бога нашег и спаса Исуса Христа:
2 Благодат и мир да вам се умножи познавањем Бога и Христа Исуса Господа нашег.
3 Будући да су нам све божанствене силе Његове, које требају к животу и побожности, дароване познањем Оног који нас позва славом и добродетељи,
4 Кроз које се нама дароваше часна и превелика обећања, да њих ради имате део у Божјој природи, ако утечете од телесних жеља овог света.
5 И на само ово окрените све старање своје да покажете у вери својој добродетељ, а у добродетељи разум,
6 А у разуму уздржање, а у уздржању трпљење, а у трпљењу побожност,
7 А у побожности братољубље, а у братољубљу љубав.
8 Јер кад је ово у вама, и множи се, неће вас оставити лене нити без плода у познању Господа нашег Исуса Христа.
9 А ко нема овог слеп је, и пипа заборавивши очишћење од старих својих греха.
10 Зато, браћо, постарајте се још већма да своју службу и избор утврдите; јер чинећи ово нећете погрешити никад;
11 Јер вам се тако обилно допусти улазак у вечно царство Господа нашег и спаса Исуса Христа.
12 Зато се нећу оленити опомињати вам једнако ово, ако и знате и утврђени сте у овој истини;
13 Јер мислим да је право докле сам год у овом телу да вас будим опомињањем,
14 Знајући да ћу скоро тело своје одбацити као што ми каза и Господ наш Исус Христос.
15 А трудићу се свакако да се и по растанку мом можете опомињати овог;
16 Јер вам не показасмо силу и долазак Господа нашег Исуса Христа по приповеткама мудро измишљеним, него смо сами видели славу Његову.
17 Јер он прими од Бога Оца част и славу кад дође к Њему такав глас: Ово је Син мој љубазни, који је по мојој вољи.
18 И овај глас ми чусмо где сиђе с неба кад бејасмо с Њим на светој гори.
19 И имамо најпоузданију пророчку реч, и добро чините што пазите на њу, као на видело које светли у тамном месту, докле дан не осване и даница се не роди у срцима вашим.
20 И ово знајте најпре да ниједно пророштво књижевно не бива по свом казивању;
21 Јер никад пророштво не би од човечије воље, него научени од Светог Духа говорише свети Божији људи.
