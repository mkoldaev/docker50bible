1 Од Павла, сужња Исуса Христа, и Тимотија брата, Филимону љубазном и помагачу нашем,
2 И Апфији, сестри љубазној, и Архипу, нашем другару у војевању, и домаћој твојој цркви:
3 Благодат вам и мир од Бога Оца нашег, и Господа Исуса Христа.
4 Захваљујем Богу свом спомињући те свагда у молитвама својим,
5 Чувши љубав твоју и веру коју имаш ка Господу Исусу и к свима светима:
6 Да твоја вера, коју имамо заједно, буде силна у познању сваког добра, које имате у Христу Исусу.
7 Јер имам велику радост и утеху ради љубави твоје, што срца светих починуше кроза те, брате!
8 Тога ради ако и имам велику слободу у Христу да ти заповедам шта је потребно,
9 Али опет молим љубави ради, ја који сам такав као старац Павле, а сад сужањ Исуса Христа;
10 Молимо те за свог сина Онисима, ког родих у оковима својим;
11 Који је теби некада био непотребан, а сад је и теби и мени врло потребан, ког послах теби натраг;
12 А ти га, то јест, моје срце прими.
13 Ја га хтедох да задржим код себе, да ми место тебе послужи у оковима јеванђеља;
14 Али без твоје воље не хтедох ништа чинити, да не би твоје добро било као за невољу, него од добре воље.
15 Јер може бити да се за то растаде с тобом на неко време да га добијеш вечно,
16 Не више као роба, него више од роба, брата љубазног, а особито мени, а камоли теби, и по телу и у Господу
17 Ако дакле држиш мене за свог другара, прими њега као мене.
18 Ако ли ти у чему скриви, или је дужан, то на мене запиши.
19 Ја Павле написах руком својом, ја ћу платити: да ти не кажем да си и сам себе мени дужан.
20 Да брате! Да имам корист од тебе у Господу, развесели срце моје у Господу.
21 Уздајући се у твоју послушност написах ти знајући да ћеш још више учинити него што говорим.
22 А уз то уготови ми и конак; јер се надам да ћу за ваше молитве бити дарован вама.
23 Поздравља те Епафрас који је са мном сужањ у Христу Исусу, Марко, Аристарх, Димас, Лука, помагачи моји.
24 Благодат Господа нашег Исуса Христа са духом вашим. Амин.
25 ...
