1 Опет рече Господ Мојсију говорећи:
2 Реци синовима Израиљевим и кажи им: Кад дођете у земљу где ћете наставати, коју ћу вам ја дати,
3 И станете приносити жртву огњену Господу, жртву паљеницу или жртву завета ради или од драге воље, или о празницима својим, готовећи мирис угодни Господу од крупне или од ситне стоке,
4 Тада ко принесе принос свој Господу, нека донесе уза њ дар, десетину ефе белог брашна помешаног с четвртином ина уља.
5 И вина четврт ина за налив донеси уз жртву паљеницу или уз другу жртву, на свако јагње.
6 А уз овна донеси дар, две десетине белог брашна помешаног са трећином ина уља,
7 И вина за налив трећину ина принећеш за мирис угодни Господу.
8 А кад приносиш теле на жртву паљеницу или на жртву ради завета или на жртву захвалну Господу,
9 Онда нека се донесе уз теле дар, три десетине ефе белог брашна помешаног с по ина уља,
10 И вина донеси за налив по ина; то је жртва огњена за мирис угодни Господу.
11 Тако нека буде уза сваког вола и уза сваког овна и уза свако живинче између оваца или коза.
12 Према броју колико принесете, учините тако уза свако, колико их буде.
13 Сваки домородац тако нека чини приносећи жртву паљеницу за мирис угодни Господу.
14 Тако ако буде међу вама и дошљак или ко би се бавио међу вама, па би принео жртву огњену за мирис угодни Господу, нека чини онако како ви чините.
15 Зборе! Вама и дошљаку који је међу вама један да је закон, закон вечан од колена на колено; дошљак ће бити као и ви пред Господом.
16 Један закон и једна уредба да буде вама и дошљаку, који је међу вама.
17 Још рече Господ Мојсију говорећи:
18 Кажи синовима Израиљевим и реци им: Кад дођете у земљу, у коју ћу вас ја одвести,
19 Па станете јести хлеб оне земље, тада принесите принос Господу.
20 Од првина теста свог приносите у принос колач, као принос од гумна тако га приносите.
21 Од првина теста свог дајте Господу принос од колена до колена.
22 А кад бисте погрешили, те не бисте учинили свих ових заповести, које каза Господ Мојсију,
23 Све што вам је заповедио Господ преко Мојсија, од дана кад заповеди Господ и после од колена до колена,
24 Ако се буде учинило погрешком, да збор не зна, онда сав збор нека принесе на жртву паљеницу за мирис угодни Господу теле с даром његовим и с наливом његовим по уредби, и једно јаре на жртву за грех.
25 И свештеник нека очисти сав збор синова Израиљевих, и опростиће им се, јер је погрешка и они донесоше пред Господа свој принос за жртву огњену Господу и принос за грех свој ради погрешке своје.
26 Опростиће се свему збору синова Израиљевих и дошљаку који се бави међу њима, јер је погрешка свега народа.
27 Ако ли једна душа згреши не знајући, нека принесе козу од године на жртву за грех.
28 И свештеник нека очисти душу која буде згрешила не знајући пред Господом, и кад је очисти опростиће јој се.
29 И за рођеног у земљи синова Израиљевих и за дошљака, који се бави међу вама, један закон нека буде кад ко згреши не знајући.
30 Али ко од силе згреши између рођених у земљи или између дошљака, он ружи Господа; нека се истреби душа она из народа свог.
31 Јер презре реч Господњу, и заповест Његову погази; нека се истреби она душа; безакоње је њено на њој.
32 А кад беху синови Израиљеви у пустињи, нађоше једног где купи дрва у суботу.
33 И који га нађоше где купи дрва, доведоше га к Мојсију и к Арону и ка свему збору.
34 И метнуше га под стражу, јер не беше казано шта ће се чинити с њим.
35 А Господ рече Мојсију: Нека се погуби тај човек; нека га заспе камењем сав збор иза логора.
36 И сав збор изведе га иза логора и засуше га камењем, и умре, као што заповеди Господ Мојсију.
37 Још рече Господ Мојсију говорећи:
38 Реци синовима Израиљевим и кажи им, нека ударају ресе по скутовима од хаљина својих од колена до колена, и над ресе нека мећу врпцу плаву.
39 И имаћете ресе зато да се гледајући их опомињете свих заповести Господњих и творите их, и да се не заносите за срцем својим и за очима својим, за којима чините прељубу;
40 Него да памтите и творите све заповести моје, и будете свети Богу свом.
41 Ја сам Господ Бог ваш, који сам вас извео из земље мисирске, да вам будем Бог. Ја сам Господ Бог ваш.
