1 А ово је племе Ароново и Мојсијево, кад Господ говори с Мојсијем на гори Синајској.
2 И ово су имена синова Аронових: првенац Надав, па Авијуд и Елеазар и Итамар.
3 То су имена синова Аронових, свештеника, који бише помазани и посвећени да врше службу свештеничку.
4 Али погибе Надав и Авијуд пред Господом, кад принесоше огањ туђ пред Господом у пустињи Синајској; и не имаше деце; зато Елеазар и Итамар отправљаху службу свештеничку за живота Арона, оца свог.
5 А Господ рече Мојсију говорећи:
6 Кажи нека приступи племе Левијево, и постави га пред Ароном свештеником да му служе,
7 И да раде за њ и за сав збор пред шатором од састанка служећи шатору,
8 И да чувају све посуђе у шатору од састанка, и да страже за синове Израиљеве служећи шатору.
9 Па ћеш дати Левите Арону и синовима његовим; они су даровани њему између синова Израиљевих.
10 А Арона и синове његове постави да врше свештеничку службу своју; ако ли би ко други приступио, да се погуби.
11 Још рече Господ Мојсију говорећи:
12 Ево узех Левите између синова Израиљевих за све првенце што отварају материцу међу синовима Израиљевим; зато ће моји бити Левити.
13 Јер је мој сваки првенац; од оног дана када побих све првенце у земљи мисирској, посветих себи сваког првенца у Израиљу од човека до живинчета; моји ће бити; ја сам Господ.
14 Још рече Господ Мојсију у пустињи Синајској говорећи:
15 Изброј синове Левијеве по домовима отаца њихових, по породицама њиховим, све мушкиње од месеца дана и више изброј.
16 И Мојсије их изброја по заповести Господњој, како му би заповеђено.
17 И беху синови Левијеви по имену ови: Гирсон и Кат и Мерарије.
18 А ово су имена синова Гирсонових по породицама њиховим: Ловеније и Семеј.
19 А синови Катови по породицама својим: Амрам и Исар, Хеврон и Озило.
20 А синови Мераријеви по породицама својим: Малије и Мусије. То су породице левитске по домовима отаца својих.
21 Од Гирсона породица Ловенијева и породица Семејева. То су породице Гирсонове.
22 А избројаних међу њима, кад се изброја све мушкиње од месеца дана и више, беше их избројаних свега седам хиљада и пет стотина.
23 Породице Гирсонове стајаху у логор иза шатора са запада.
24 А старешина од дома отачког у породицама Гирсоновим беше Елисаф, син Даилов.
25 А синови Гирсонови чуваху у шатору од састанка шатор и наслон, покривач његов и завес на вратима шатора од састанка,
26 И завесе од трема и завес на вратима од трема што је око шатора и око олтара, и ужа његова за сваку потребу његову.
27 А од Ката беше породица Амрамова и породица Исарова и породица Хевронова и породица Озилова. То су породице Катове.
28 Свега мушкиња од месеца дана и више беше на број осам хиљада и шест стотина, који служаху око светиње.
29 Породице синова Катових стајаху у логор поред шатора с југа.
30 А старешина од дома отачког у породицама Катовим беше Елисафан, син Озилов.
31 А они чуваху ковчег и сто и свећњак и олтар и посуђе у светињи којим служе, и завес, и све што припада к њему.
32 А старешина над старешинама левитским беше Елеазар, син Арона свештеника, постављен над онима који чувају светињу.
33 А од Мерарија беше породица Малијева и породица Мусијева. То су породице Мераријеве.
34 И беше их избројаних, кад се изброја све мушкиње од месеца дана и више, шест хиљада и двеста.
35 А старешина од дома отачког у породицама Мераријевим беше Сурило син Авихејев; они стајаху у логор поред шатора са севера.
36 И синови Мераријеви чуваху даске од шатора и преворнице његове и ступце његове и стопице његове и све справе његове и све што к њему припада,
37 И ступце од трема унаоколо и стопице њихове и коље и ужа њихова.
38 А пред шатором од састанка с истока стајаху у логор Мојсије и Арон и синови његови чувајући светињу за синове Израиљеве; а да ко други приступи, погинуо би.
39 А свега Левита кад их изброја Мојсије и Арон по заповести Господњој по породицама њиховим, свега мушкиња од месец дана и више, беше двадесет и две хиљаде.
40 И Господ рече Мојсију: Изброј све првенце мушке међу синовима Израиљевим од месеца дана и више, и сабери број имена њихових.
41 И узми Левите за мене (ја сам Господ) место свих првенаца међу синовима Израиљевим, и стоку левитску место свих првенаца од стоке синова Израиљевих.
42 И изброја Мојсије како му заповеди Господ, све првенце међу синовима Израиљевим;
43 И свега првенаца мушких, кад се избројаше по именима од једног месеца и више, беше избројаних двадесет и две хиљаде и двеста и седамдесет и три.
44 И Господ рече Мојсију говорећи:
45 Узми Левите место свих првенаца међу синовима Израиљевим и стоку левитску место стоке њихове, да буду моји Левити; ја сам Господ.
46 А да се откупе они двеста и седамдесет и три, што има првенаца међу синовима Израиљевим више него Левита,
47 Узми по пет сикала од главе; узми по светом сиклу (а у тај сикал иде двадесет гера).
48 И подај те новце Арону и синовима његовим, откуп за оне који прелазе број њихов.
49 И узе Мојсије откуп од оних који осташе преко оних који бише промењени за Левите.
50 И узе новце од првенаца синова Израиљевих, хиљаду и триста и шездесет и пет сикала, по светом сиклу.
51 И даде Мојсије тај откуп Арону и синовима његовим по заповести Господњој, као што заповеди Господ Мојсију.
