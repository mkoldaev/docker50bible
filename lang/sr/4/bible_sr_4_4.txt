1 Још рече Господ Мојсију и Арону говорећи:
2 Изброј синове Катове између синова Левијевих по породицама њиховим и по домовима отаца њихових.
3 Од тридесет година и више до педесете све који су за посао да могу радити послове у шатору од састанка.
4 А ово ће бити посао синовима Катовим у шатору од састанка у светињи над светињама:
5 Кад полази војска, доћи ће Арон са синовима својим, и скинуће завес с врата, и покриће њим ковчег од сведочанства.
6 Па ће по њему прострети покривач од кожа јазавичијих, и одозго ће прострети простирач од саме порфире, и провући ће му полуге.
7 И по столу за хлебове постављене нека простру простирач од порфире, и нека метну на њ зделе и чаше и ведра и котлиће, и хлеб свагда нека је на њему.
8 Па врх тога нека простру простирач од црвца, и нека покрију покривачем од кожа јазавичијих, и нека му провуку полуге.
9 И нека узму простирач од порфире и покрију свећњак и жишке његове и усекаче његове лопатице његове и све судове за уље, којима служе око њега.
10 И нека га са свим справама његовим завију у покривач од кожа јазавичијих, и метну га на полуге.
11 И по златном олтару нека простру простирач од порфире и покрију га покривачем од кожа јазавичијих, и провуку му полуге.
12 И нек узму све справе за службу, којима служе у светињи, и нека их метну у простирач од порфире и завију у покривач од кожа јазавичијих, и метну на полуге.
13 И нека омету пепео с олтара и по олтару простру простирач од скерлета,
14 И нека метну на њ све справе његове, којима служе на њему, машице, виљушке, лопатице и котлиће и све справе за олтар, и нека га покрију покривачем од кожа јазавичијих, па му провуку полуге.
15 И кад то сврши Арон и синови његови и завију светињу и све справе за светињу, да пође војска, онда нека дођу синови Катови да носе, али нека се не дотакну ниједне ствари свете, да не погину. То је посао синова Катових у шатору од састанка.
16 А Елеазар, син Арона свештеника, нека се стара за уље за видело, и за кад мирисни, и за жртву свагдашњу, и за уље помазања, нека пази на сав шатор и на све што је у њему, на светињу и на посуђе њено.
17 И рече Господ Мојсију и Арону говорећи:
18 Немојте да се истреби колено породица Катових између Левита;
19 Него им учините ово да би остали живи и не би помрли кад приступају к светињи над светињама: Арон и синови његови нека дођу и одреде свакоме шта ће који радити и шта ће носити.
20 А они нека не долазе да гледају кад се завијају свете ствари, да не помру.
21 Опет рече Господ Мојсију говорећи:
22 Изброј и синове Гирсонове по домовима отаца њихових и по породицама њиховим.
23 Од тридесет година и више до педесет година изброј их све који су за службу да могу служити у шатору од састанка.
24 Ово је посао породицама Гирсоновим шта ће радити и носити:
25 Нека носе завесе од наслона и шатор од састанка, покривач његов и покривач од кожа јазавичијих што је одозго на њему, и завес на уласку у шатор од састанка,
26 И завесе од трема и завес на вратима од трема што је око шатора и око олтара, и ужа њихова и све посуђе за службу њихову и шта год треба око тога радити нека раде.
27 По наредби Ароновој и синова његових нека бива сва служба синова Гирсонових за све што ће носити и што ће радити, и оставите им нека чувају све што су дужни носити.
28 То је служба породица синова Гирсонових у шатору од састанка; а Итамар син Арона свештеника нека управља њима.
29 Изброј и синове Мераријеве по породицама њиховим и по домовима отаца њихових,
30 Од тридесет година и више до педесет година изброј их све који су за службу да могу служити у шатору од састанка.
31 А ово им је дужност носити осим све службе њихове у шатору од састанка: даске од шатора и преворнице његове и ступце његове и стопице његове,
32 И ступце од трема унаоколо, и стопице њихове и коље њихово, и ужа њихова, и све справе њихове, и шта год треба за те ствари; а поименце избројте све справе што ће они носити.
33 То је служба породица синова Мераријевих што су дужни радити у шатору од састанка под руком Итамара, сина Арона свештеника.
34 И изброја Мојсије и Арон с кнезовима народним синове Катове по породицама њиховим и по домовима отаца њихових,
35 Од тридесет година и више до педесет година све који су за службу да могу служити у шатору од састанка.
36 И беше их избројаних по породицама њиховим две хиљаде и седам стотина и педесет.
37 То су избројани из породица Катових што беху за службу у шатору од састанка, које изброја Мојсије и Арон, као што заповеди Господ преко Мојсија.
38 А синова Гирсонових по породицама њиховим и по домовима отаца њиховим и по домовима отаца њихових беше избројаних,
39 Од тридесет година и више до педесет година, свих што беху за службу да служе у шатору од састанка,
40 Беше их избројаних по породицама њиховим и по домовима отаца њихових две хиљаде и шест стотина и тридесет.
41 То су избројани из породица синова Гирсонових, што беху за службу у шатору од састанка, које изброја Мојсије и Арон по заповести Господњој.
42 А из породица синова Мераријевих по породицама њиховим и по домовима отаца њихових беше избројаних,
43 Од тридесет година и више до педесет година, свих што беху за службу да служе у шатору од састанка,
44 Беше их избројаних по породицама њиховим три хиљаде и двеста.
45 То су избројани из породица синова Мераријевих, које изброја Мојсије и Арон као што заповеди Господ преко Мојсија.
46 А свега беше избројаних Левита, које изброја Мојсије и Арон с кнезовима Израиљевим по породицама њиховим и по домовима отаца њихових,
47 Од тридесет година и више до педесет година, што беху за службу да служе и да носе у шатору од састанка,
48 Свега их беше избројаних осам хиљада и пет стотина и осамдесет.
49 Како Господ заповеди преко Мојсија, бише избројани, сваки за оно што треба да ради и да носи; и избројани бише они које је Господ заповедио Мојсију да се изброје.
