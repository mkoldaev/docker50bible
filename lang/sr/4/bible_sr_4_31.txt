1 Опет рече Господ Мојсију говорећи:
2 Освети синове Израиљеве на Мадијанима, па ћеш се онда прибрати к роду свом.
3 И Мојсије рече народу говорећи: Опремите између себе људе на војску да иду на Мадијане да учине освету Господњу на Мадијанима,
4 По хиљаду од племена, од сваког племена Израиљевог опремите на војску.
5 И дадоше од хиљада Израиљевих по хиљаду од сваког племена, дванаест хиљада опремише на војску.
6 И посла Мојсије по хиљаду од сваког племена на војску, и с њима Финеса, сина Елеазара свештеника, и у њега беху судови свети и трубе.
7 И завојштише на Мадијане, како заповеди Господ Мојсију, и побише све мушкиње.
8 Побише и цареве мадијанске, с другима које им побише, Евина и Рокома и Сура и Ура и Ровока, пет царева мадијанских, и Валама сина Веоровог убише мачем.
9 И заробише синови Израиљеви жене Мадијанке и децу њихову, и запленише сву стоку њихову, крупну и ситну, и све благо њихово.
10 А места њихова у којима живљаху и градове њихове све попалише огњем.
11 И све робље и сав плен, људе и стоку, узеше;
12 И поведоше к Мојсију и Елеазару свештенику и ка збору синова Израиљевих, и робље и остали плен и добит у логор на пољу моавском, које је на Јордану према Јерихону.
13 А Мојсије и Елеазар свештеник и сви кнезови од збора изиђоше им на сусрет из логора.
14 И Мојсије се разгневи на војводе, на хиљаднике и стотинаре, који се враћаху с војске;
15 И рече им Мојсије: А што остависте у животу све жене?
16 Та оне по речи Валамовој навратише синове Израиљеве да згреше Господу с Фегора, те дође она погибија на народ Господњи.
17 Зато сада побијте сву децу мушку, и све жене побијте, које су познале човека.
18 А девојке, које не познаше човека, оставите у животу.
19 А ви останите изван логора седам дана; сваки који је убио кога и који се дотакао убијенога очистите се трећи дан и седми дан, себе и робље своје.
20 И све хаљине и све ствари кожне и све што је од кострети и све судове дрвене очистите.
21 И рече Елеазар свештеник војницима, који беху ишли на војску: Ово је наредба и закон што је Господ заповедио Мојсију:
22 Злато, сребро, бронзу, гвожђе, коситер и олово,
23 Шта год подноси ватру, пропустите кроз ватру, и очистиће се, али пошто се очисти водом очишћења; а шта год не подноси ватру, пропустите кроз воду.
24 И оперите хаљине своје седми дан, и бићете чисти; и онда ћете ући у логор.
25 Још рече Господ Мојсију говорећи:
26 Изброј све што је заплењено, људе и стоку, ти и Елеазар свештеник и поглавари од племена народних.
27 И раздели све заплењено на двоје: на војнике који су ишли на војску и на сав збор.
28 И узми део за Господа од војника који су ишли на војску, по једну душу од педесет, и од људи и од говеда и од магараца и од оваца.
29 Од њихове половине то узмите, и подајте Елеазару свештенику за принос Господу.
30 И од половине која допаде синовима Израиљевим узми по једно од педесет, и од људи и од говеда и од магараца и од оваца и од сваке стоке, и то подај Левитима који раде шта треба за шатор Господњи.
31 И учини Мојсије и Елеазар свештеник како заповеди Господ Мојсију.
32 И беше плена, што оста од плена који заплени војска: шест стотина и седамдесет и пет хиљада оваца,
33 И седамдесет и две хиљаде говеда,
34 И шездесет и једна хиљада магараца,
35 И женскиња што не беше познало човека, свега тридесет и две хиљаде душа.
36 А у половини, у делу оних који беху ишли на војску, беше на број три стотине и тридесет и седам хиљада и пет стотина оваца,
37 А од тога део Господу беше шест стотина и седамдесет и пет оваца:
38 И тридесет и шест хиљада говеда, а од тога део Господу седамдесет и два;
39 И тридесет хиљада и пет стотина магараца, а од тога део Господу шездесет и један;
40 И шеснаест хиљада душа људских, а од тога део Господу тридесет и две душе.
41 И даде Мојсије Елеазару свештенику део за принос Господу, као што му заповеди Господ.
42 А од друге половине, која допаде синовима Израиљевим, коју узе Мојсије од људи који беху ишли на војску,
43 А и у тој половини, која допаде збору, беше три стотине и тридесет и седам хиљада и пет стотина оваца,
44 Тридесет и шест хиљада говеда,
45 Тридесет хиљада и пет стотина магараца,
46 И шеснаест хиљада душа људских.
47 Од те половине, која допаде синовима Израиљевим, узе Мојсије по једно од педесет, и од људи и од стоке, и даде Левитима који раде шта треба за шатор Господњи, као што му Господ заповеди,
48 И приступише к Мојсију војводе, хиљадници и стотинари,
49 И рекоше му: Слуге твоје пребројаше војнике који беху под нашом руком, и ниједног није мање.
50 Зато приносимо Господу принос, сваки што је ко задобио, златних заклада, копача, наруквица, прстена, ободаца и ланчића, да би се очистиле душе наше пред Господом.
51 И узе Мојсије и Елеазар свештеник од њих злато, свакојаке закладе.
52 А беше свега злата принесеног, што принесоше Мојсију хиљадници и стотинари, шеснаест хиљада и седам стотина и педесет сикала.
53 А војници задржаше себи шта који беше запленио.
54 И узевши Мојсије и Елеазар злато од хиљадника и стотинара, унесоше га у шатор од састанка за спомен синовима Израиљевим пред Господом.
