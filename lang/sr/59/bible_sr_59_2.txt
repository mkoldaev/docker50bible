1 Браћо моја! У вери Господа нашег славног Исуса Христа не гледајте ко је ко;
2 Јер ако дође у цркву вашу човек са златним прстеном и у светлој хаљини, а дође и сиромах у рђавој хаљини,
3 И погледате на оног у светлој хаљини, и кажете му: Ти седи овде лепо, а сиромаху кажете: Ти стани тамо, или седи овде ниже подножја мог;
4 И не расудисте у себи, него бисте судије злих помисли.
5 Чујте, љубазна браћо моја, не изабра ли Бог сиромахе овог света да буду богати вером, и наследници царства које обрече онима који њега љубе?
6 А ви осрамотисте сиромаха. Нису ли то богати који вас муче и вуку вас на судове?
7 Не хуле ли они на добро име ваше којим сте се назвали?
8 Ако, дакле, закон царски извршујете по писму: Љуби ближњег као самог себе, добро чините;
9 Ако ли гледате ко је ко, грех чините, и бићете покарани од закона као преступници;
10 Јер који сав закон одржи а сагреши у једном, крив је за све,
11 Јер Онај који је рекао: Не чини прељубе, рекао је и: Не убиј. Ако дакле не учиниш прељубе а убијеш, постао си преступник закона.
12 Тако говорите и тако творите као они који ће законом слободе бити суђени;
13 Јер ће ономе бити суд без милости који не чини милости; и хвали се милост на суду.
14 Каква је корист, браћо моја, ако ко рече да има веру а дела нема? Зар га може вера спасти?
15 Ако, на пример, брат и ли сестра голи буду, или немају шта да једу,
16 И рече им који од вас: Идите с миром, грејте се, и наситите се, а не да им потребе телесне, шта помаже?
17 Тако и вера ако нема дела, мртва је по себи.
18 Но може ко рећи: Ти имаш веру, а ја имам дела. Покажи ми веру своју без дела својих, а ја ћу теби показати веру своју из дела својих.
19 Ти верујеш да је један Бог; добро чиниш; и ђаволи верују, и дрхћу.
20 Али хоћеш ли разумети, о човече сујетни! Да је вера без дела мртва?
21 Авраам отац наш не оправда ли се делима кад принесе Исака, сина свог, на олтар?
22 Видиш ли да вера поможе делима његовим, и кроз дела сврши се вера?
23 И изврши се писмо које говори: Авраам верова Богу, и прими му се у правду, и пријатељ Божји назва се.
24 Видите ли, дакле, да се делима правда човек, а не самом вером?
25 А тако и Раав курва не оправда ли се делима кад прими уходе, и изведе их другим путем?
26 Јер, као што је тело без духа мртво, тако је и вера без добрих дела мртва.
