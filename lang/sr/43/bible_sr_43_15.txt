1 Ја сам прави чокот, и Отац је мој виноградар;
2 Сваку лозу на мени која не рађа рода одсећи ће је; и сваку која рађа род очистиће је да више рода роди.
3 Ви сте већ очишћени речју коју вам говорих.
4 Будите у мени и ја ћу у вама. Као што лоза не може рода родити сама од себе, ако не буде на чокоту, тако и ви ако на мени не будете.
5 Ја сам чокот а ви лозе; и који буде у мени и ја у њему он ће родити многи род; јер без мене не можете чинити ништа.
6 Ко у мени не остане избациће се напоље као лоза, и осушиће се, и скупиће је, и у огањ бацити, и спалити.
7 Ако останете у мени и речи моје у вама остану, шта год хоћете иштите, и биће вам.
8 Тим ће се Отац мој прославити, да род многи родите; и бићете моји ученици.
9 Као што Отац има љубав к мени, и ја имам љубав к вама; будите у љубави мојој.
10 Ако заповести моје уздржите остаћете у љубави мојој, као што ја одржах заповести Оца свог и остајем у љубави Његовој.
11 Ово вам казах, да радост моја у вама остане и радост ваша се испуни.
12 Ово је заповест моја да имате љубав међу собом, као што ја имадох љубав к вама.
13 Од ове љубави нико веће нема, да ко душу своју положи за пријатеље своје.
14 Ви сте пријатељи моји ако творите шта вам ја заповедам.
15 Више вас не називам слугама; јер слуга не зна шта ради господар његов; него вас назвах пријатељима; јер вам све казах што чух од Оца свог.
16 Ви мене не изабрасте, него ја вас изабрах, и поставих вас да ви идете и род родите; и да ваш род остане, да шта год заиштете у Оца у име моје да вам да.
17 Ово вам заповедам да имате љубав међу собом.
18 Ако свет на вас узмрзи, знајте да на мене омрзну пре вас.
19 Кад бисте били од света, онда би свет своје љубио; а како нисте од света, него вас ја од света избрах, зато мрзи на вас свет.
20 Опомињите се речи коју вам ја рекох: није слуга већи од господара свог. Ако мене изгнаше, и вас ће изгнати; ако моју реч одржаше, и вашу ће одржати.
21 Али све ће вам ово чинити за име моје, јер не познају Оног који ме посла.
22 Да нисам био дошао и говорио им не би греха имали; а сад изговора неће имати за грех свој.
23 Који мрзи на мене и на Оца мог мрзи.
24 Да нисам био и дела творио међу њима којих нико други не твори, не би греха имали; а сад и видеше, и омрзнуше на мене и на Оца мог.
25 Али да се збуде реч написана у закону њиховом: Омрзнуше на ме низашта.
26 А кад дође утешитељ, кога ћу вам послати од Оца, Дух истине, који од Оца излази, Он ће сведочити за мене.
27 А и ви ћете сведочити, јер сте од почетка са мном.
