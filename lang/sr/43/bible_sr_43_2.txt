1 И трећи дан би свадба у Кани галилејској, и онде беше мати Исусова.
2 А позван беше и Исус и ученици Његови на свадбу.
3 И кад неста вина, рече мати Исусова Њему: Немају вина.
4 Исус јој рече: Шта је мени до тебе жено? Још није дошао мој час.
5 Рече мати Његова слугама: Шта год вам рече учините.
6 А онде беше шест водених судова од камена, постављених по обичају јеврејског чишћења, који узимаху по два или по три ведра.
7 Рече им Исус: Напуните судове воде. И напунише их до врха.
8 И рече им: Захватите сад и носите куму. И однесоше.
9 А кад окуси кум од вина које је постало од воде, и не знаше откуда је (а слуге знаху које су захватиле воду), зовну кум женика,
10 И рече му: Сваки човек најпре добро вино износи, а кад се опију онда рђавије; а ти си чувао добро вино досле.
11 Ово учини Исус почетак чудесима у Кани галилејској, и показа славу своју; и ученици Његови вероваше Га.
12 Потом сиђе у Капернаум, Он и мати Његова, и браћа Његова, и ученици Његови, и онде стајаше не много дана.
13 И близу беше пасха јеврејска, и изиђе Исус у Јерусалим.
14 И нађе у цркви где седе они што продаваху волове и овце и голубове, и који новце мењаху.
15 И начинивши бич од узица, изгна све из цркве, и овце и волове; и мењачима просу новце и столове испремета;
16 И рече онима што продаваху голубове: Носите то одавде, и не чините од дома Оца мог дом трговачки.
17 А ученици се Његови опоменуше да у писму стоји: Ревност за кућу Твоју изједе ме.
18 А Јевреји одговарајући рекоше Му: Какав нам знак показујеш, да то можеш чинити?
19 Исус одговори и рече им: Развалите ову цркву, и за три дана ћу је подигнути.
20 А Јевреји рекоше: Четрдесет и шест година грађена је ова црква, а ти за три дана да је подигнеш?
21 А Он говораше за цркву тела свог.
22 А кад уста из мртвих, опоменуше се ученици Његови да ово говораше, и вероваше писму и речи коју рече Исус.
23 А кад беше у Јерусалиму на празник пасхе, многи вероваше у име Његово, видећи чудеса Његова која чињаше.
24 Али Исус не повераваше им себе; јер их све знаше,
25 И не требаше Му да ко сведочи за човека; јер сам знаше шта беше у човеку.
