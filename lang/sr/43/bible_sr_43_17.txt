1 Ово говори Исус, па подиже очи своје на небо и рече: Оче! Дође час, прослави Сина свог, да и Син Твој прослави Тебе;
2 Као што си Му дао власт над сваким телом да свему што си Му дао да живот вечни.
3 А ово је живот вечни да познају Тебе јединог истинитог Бога, и кога си послао Исуса Христа.
4 Ја Тебе прославих на земљи; посао сврших који си ми дао да радим.
5 И сад прослави Ти мене, Оче, у Тебе самог славом коју имадох у Тебе пре него свет постаде.
6 Ја јавих име Твоје људима које си ми дао од света; Твоји беху па си их мени дао, и Твоју реч одржаше.
7 Сад разумеше да је све што си ми дао од Тебе.
8 Јер речи које си дао мени дадох им; и они примише, и познадоше истинито да од Тебе изиђох, и вероваше да си ме Ти послао.
9 Ја се за њих молим: не молим се за (сав) свет, него за оне које си ми дао, јер су Твоји.
10 И моје све је Твоје, и Твоје моје; и ја се прославих у њима.
11 И више нисам на свету, а они су на свету, а ја идем к Теби. Оче Свети! Сачувај их у име своје, оне које си ми дао, да буду једно као и ми.
12 Док бејах с њима на свету, ја их чувах у име Твоје; оне које си ми дао сачувах, и нико од њих не погибе осим Сина погибли, да се збуде писмо.
13 А сад к Теби идем, и ово говорим на свету, да имају радост моју испуњену у себи.
14 Ја им дадох реч Твоју; и свет омрзну на њих, јер нису од света, као и ја што нисам од света.
15 Не молим Те да их узмеш са света, него да их сачуваш ода зла.
16 Од света нису, као ни ја што нисам од света.
17 Освети их истином својом: реч је Твоја истина.
18 Као што си Ти мене послао у свет, и ја њих послах у свет.
19 Ја посвећујем себе за њих, да и они буду освећени истином.
20 Не молим се, пак, само за њих, него и за оне који ме узверују њихове речи ради;
21 Да сви једно буду, као Ти, Оче, што си у мени и ја у Теби; да и они у нама једно буду, да и свет верује да си ме Ти послао.
22 И славу коју си ми дао ја дадох њима, да буду једно као ми што смо једно.
23 Ја у њима и Ти у мени: да буду сасвим уједно, и да позна свет да си ме Ти послао и да си имао љубав к њима као и к мени што си љубав имао.
24 Оче! Хоћу да и они које си ми дао буду са мном где сам ја; да виде славу моју коју си ми дао; јер си имао љубав к мени пре постања света.
25 Оче праведни! Свет Тебе не позна, а ја Те познах, и ови познаше да си ме Ти послао.
26 И показах им име Твоје, и показаћу: да љубав којом си мене љубио у њима буде, и ја у њима.
