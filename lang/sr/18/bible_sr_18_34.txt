1 Још говори Елијуј и рече:
2 Чујте, мудри, беседу моју, и разумни послушајте ме.
3 Јер ухо познаје беседу као што грло куша јело.
4 Разаберимо шта је право, извидимо међу собом шта је добро.
5 Јер Јов рече: Праведан сам, а Бог одбаци моју правду.
6 Хоћу ли лагати за своју правду? Стрела је моја смртна, а без кривице.
7 Који је човек као Јов да као воду пије подсмех?
8 И да се дружи с онима који чине безакоње, и да ходи с безбожним људима?
9 Јер рече: Не помаже човеку да угађа Богу.
10 Зато, људи разумни, послушајте ме; далеко је од Бога злоћа и неправда од Свемогућег.
11 Јер по делу плаћа човеку и даје сваком да нађе према путу свом.
12 Доиста Бог не ради зло и Свемогући не изврће правде.
13 Ко Му је предао земљу? И ко је уредио васиљену?
14 Кад би на себе окренуо срце своје, узео би к себи дух свој и дисање своје;
15 Изгинуло би свако тело, и човек би се вратио у прах.
16 Ако си, дакле, разуман, чуј ово: слушај глас речи мојих.
17 Може ли владати онај који мрзи на правду? Хоћеш ли осудити оног који је најправеднији?
18 Каже ли се цару: Ниткове! И кнезовима: Безбожници?
19 А камо ли Ономе који не гледа кнезовима ко су, нити у Њега вреди више богати од сиромаха, јер су сви дело руку Његових.
20 Умиру за час, и у по ноћи усколеба се народ и пропадне, и однесе се јаки без руке људске.
21 Јер су очи Његове обраћене на путеве човечије и види све кораке његове.
22 Нема мрака ни сена смртнога где би се сакрили који чине безакоње.
23 Јер никоме не одгађа кад дође да се суди с Богом.
24 Сатире јаке недокучиво, и поставља друге на њихово место.
25 Јер зна дела њихова, и док обрати ноћ, сатру се.
26 Као безбожне разбија их на видику.
27 Јер одступише од Њега и не гледаше ни на које путеве Његове;
28 Те дође до Њега вика сиромахова, и чу вику невољних.
29 Кад Он умири, ко ће узнемирити? И кад Он сакрије лице, ко ће Га видети? И то бива и народу и човеку.
30 Да не би царовао лицемер, да не би било замке народу.
31 Заиста, треба казати Богу: Подносио сам, нећу више грешити.
32 А шта не видим, Ти ме научи; ако сам чинио неправду, нећу више.
33 Еда ли ће по теби плаћати, јер теби није по вољи, јер ти бираш а не Он? Ако знаш шта, говори.
34 Људи ће разумни са мном казати, и мудар ће човек пристати,
35 Да Јов не говори разумно, и да речи његове нису мудре.
36 Оче мој, нека се Јов искуша до краја, што одговара као зли људи.
37 Јер домеће на грех свој безакоње, пљеска рукама међу нама, и много говори на Бога.
