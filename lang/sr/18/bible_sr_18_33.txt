1 Чуј дакле, Јове, беседу моју, и слушај све речи моје.
2 Ево, сад отварам уста своја; говори језик мој у устима мојим.
3 По правом срцу мом биће речи моје, и мисао чисту изрећи ће усне моје.
4 Дух Божји створио ме је, и дах Свемогућега дао ми је живот.
5 Ако можеш, одговори ми, приправи се и стани ми на супрот.
6 Ево, ја ћу бити место Бога, као што си рекао; од кала сам начињен и ја.
7 Ето, страх мој неће те страшити, и рука моја неће те тиштати.
8 Рекао си, дакле, преда мном, и чуо сам глас твојих речи:
9 Чист сам, без греха, прав сам и нема безакоња на мени.
10 Ево, тражи задевицу са мном, држи ме за свог непријатеља.
11 Меће у кладе ноге моје, вреба по свим стазама мојим.
12 Ето, у том ниси праведан, одговарам ти; јер је Бог већи од човека.
13 Зашто се преш с Њим, што за сва дела своја не одговара?
14 Један пут говори Бог и два пута; али човек не пази.
15 У сну, у утвари ноћној, кад тврд сан падне на људе, кад спавају у постељи,
16 Тада отвара ухо људима и науку им запечаћава,
17 Да би одвратио човека од дела његовог, и заклонио од њега охолост;
18 Да би сачувао душу његову од јаме, и живот његов да не наиђе на мач.
19 И кара га боловима на постељи његовој, и све кости његове тешком болешћу.
20 Тако да се животу његовом гади хлеб и души његовој јело најмилије;
21 Нестаје тела његовог на очиглед, и измалају се кости његове, које се пре нису виделе,
22 И душа се његова приближава гробу, и живот његов смрти.
23 Ако има гласника, тумача, једног од хиљаде, који би казао човеку дужност његову,
24 Тада ће се смиловати на њ, и рећи ће: Избави га да не отиде у гроб; нашао сам откуп.
25 И подмладиће се тело његово као у детета, и повратиће се на дане младости своје,
26 Молиће се Богу, и помиловаће га, и гледаће лице његово радујући се, и вратиће човеку по правди његовој.
27 Гледајући људи рећи ће: Бејах згрешио, и шта је право изврнуо, али ми не поможе.
28 Он избави душу моју да не отиде у јаму, и живот мој да гледа светлост.
29 Гле, све ово чини Бог два пута и три пута човеку,
30 Да би повратио душу његову од јаме, да би га обасјавала светлост живих.
31 Пази, Јове, слушај ме, ћути, да ја говорим.
32 Ако имаш шта рећи, одговори ми; говори, јер сам те рад оправдати;
33 Ако ли не, слушај ти мене; ћути, и научићу те мудрости.
