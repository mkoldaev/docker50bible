1 А Елифас Теманац одговори и рече:
2 Може ли Богу бити човек користан? Сам је себи користан човек мудар.
3 Је ли Свемогућем радост, ако си праведан? Или Му је добит, ако ходиш без мане?
4 Хоће ли те карати и ићи на суд с тобом зато што те се боји?
5 Није ли злоћа твоја велика? И неправдама твојим има ли краја?
6 Јер си узимао залог од браће своје низашта, и свлачио си хаљине с голих.
7 Уморног ниси напојио воде, и гладноме ниси дао хлеба.
8 Земља је била човека силног, и угледни је седео у њој.
9 Удовице си отпуштао празне, и мишице сиротама потирао си.
10 Зато су око тебе замке, и страши те страх изненада.
11 И мрак је око тебе да не видиш, и поводањ покрива те.
12 Није ли Бог на висини небеској? Погледај горе звезде, како су високо.
13 Али ти кажеш: Шта зна Бог? Еда ли ће кроз таму судити?
14 Облаци Га заклањају, те не види; хода по кругу небеском.
15 Јеси ли запазио стари пут којим су ишли неправедници,
16 Који се искоренише пре времена и вода се разли по темељу њиховом?
17 Говораху Богу: Иди од нас. Шта би им учинио Свемогући?
18 А Он им је напунио куће добра. Али намера безбожничка далеко је од мене.
19 Видеће праведници и радоваће се, и безазлени подсмеваће им се.
20 Да, још није уништено добро наше, а остатак је њихов прождрао огањ.
21 Сложи се с Њим и помири се; тако ће ти бити добро.
22 Прими из уста Његових закон, и сложи речи Његове у срцу свом.
23 Ако се вратиш к Свемогућем, опет ћеш се назидати, ако удаљиш од шатора својих безакоње,
24 Тада ћеш метати по праху злато и офирско злато по камењу из потока.
25 И Свемогући биће ти злато и сребро и сила твоја.
26 Јер ћеш се тада радовати о Господу, и подигнућеш к Богу лице своје.
27 Молићеш Му се, и услишиће те, и завете своје извршићеш.
28 Шта год наумиш, излазиће ти; и на путевима твојим светлиће видело.
29 Кад други буду понижени, рећи ћеш: Да се подигну; и Бог ће избавити оног ко је оборених очију.
30 Избавиће и оног који није без кривице; избавиће га чистотом руку твојих.
