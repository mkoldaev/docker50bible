1 О неразумни Галати! Ко вас је опчинио да се не покоравате истини? Ви, којима пред очима беше написан Исус Христос, а сад се међу вама разапе.
2 Ово једно хоћу од вас да дознам, или Духа примисте кроз дела закона или кроз чувење вере?
3 Тако ли сте неразумни? Почевши Духом, сад телом свршујете?
4 Тако ли узалуд пострадасте? Кад би било само узалуд!
5 Који вам дакле даје Духа и чини чудеса међу вама, чини ли делима закона или чувењем вере?
6 Као што Авраам верова Богу, и прими му се у правду.
7 Познајте дакле да су они синови Авраамови који су од вере.
8 А писмо видевши унапред да Бог вером незнабошце правда, напред објави Аврааму: У теби ће се благословити сви незнабошци.
9 Тако који су од вере, благословиће се с верним Авраамом.
10 Јер који су год од дела закона под клетвом су, јер је писано: Проклет сваки који не остане у свему што је написано у књизи законској да чини.
11 А да се законом нико не оправдава пред Богом, познато је: јер праведник од вере живеће.
12 А закон није од вере; него човек који то твори живеће у томе.
13 Христос је нас искупио од клетве законске поставши за нас клетва, јер је писано: Проклет сваки који виси на дрвету:
14 Да међу незнабошцима буде благослов Аврамов у Христу Исусу, да обећање Духа примимо кроз веру.
15 Браћо, по човеку говорим, нико човечији потврђен завет не одбацује нити му шта домеће.
16 А Аврааму и семену његовом речена бише обећања. А не вели: и семенима, као за многа, него као за једно: и семену твом, које је Христос.
17 Ово пак велим: завет, који је од Бога потврђен за Христа, не одбацује закон, који је постао после четири стотине и тридесет година, да укине обећање.
18 Јер ако је наследство од закона, онда већ није од обећања, а Аврааму обећањем дарова Бог.
19 Шта ће дакле закон? Ради греха додаде се докле дође семе које му се обећа, и поставили су га анђели руком посредника.
20 Али посредник није једног; а Бог је један.
21 Еда ли је дакле закон противан обећањима Божјим? Боже сачувај! Јер да је дан закон који може оживети, заиста би од закона била правда.
22 Али писмо затвори све под грех, да се обећање даде кроз веру Исуса Христа онима који верују.
23 А пре доласка вере бисмо под законом чувани и затворени за веру која се хтела показати.
24 Тако нам закон би чувар до Христа, да се вером оправдамо.
25 А кад дође вера, већ нисмо под чуваром.
26 Јер сте ви сви синови Божји вером Христа Исуса;
27 Јер који се год у Христа крстисте, у Христа се обукосте.
28 Нема ту Јеврејина ни Грка, нема роба ни господара, нема мушког рода ни женског; јер сте ви сви једно у Христу Исусу.
29 А кад сте ви Христови, онда сте семе Авраамово, и по обећању наследници.
