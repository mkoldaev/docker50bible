1 Стојте дакле у слободи којом нас Христос ослободи, и не дајте се опет у јарам ропства ухватити.
2 Ево ја Павле кажем вам да ако се обрежете Христос вам ништа неће помоћи.
3 А опет сведочим сваком човеку који се обрезује да је дужан сав закон творити.
4 Изгубисте Христа, ви који хоћете законом да се оправдате, и отпадосте од благодати.
5 Јер ми духом чекамо од вере наду правде.
6 Јер у Христу Исусу нити шта помаже обрезање ни необрезање, него вера, која кроз љубав ради.
7 Добро трчасте; ко вам забрани да се не покоравате истини?
8 То одвраћање није од Оног који вас позва.
9 Мало квасца укисели све тесто.
10 Ја се за вас надам у Господу да ништа друго нећете мислити. А који вас смета понеће грех, макар ко био.
11 А ја, браћо, ако још обрезање проповедам, зашто ме гоне? Тако се укиде саблазан крстова.
12 О да би одсечени били они који вас кваре!
13 Јер сте ви, браћо, на слободу позвани: само да ваша слобода не буде на жељу телесну, него из љубави служите један другом.
14 Јер се сав закон извршује у једној речи, то јест: Љуби ближњег свог као себе.
15 Али ако се међу собом кољете и једете, гледајте да један другог не истребите.
16 Велим пак: по духу ходите, и жеља телесних не извршујте.
17 Јер тело жели против духа, а дух против тела; а ово се противи једно другом, да не чините оно шта хоћете.
18 Ако ли вас дух води, нисте под законом.
19 А позната су дела телесна, која су прељубочинство, курварство, нечистота, бесрамност,
20 Идолопоклонство, чарања, непријатељства, свађе, пакости, срдње, пркоси, распре, саблазни, јереси,
21 Зависти, убиства, пијанства, ждерања, и остала оваква за која вам напред казујем као што и казах напред, да они који тако чине неће наследити царство Божије.
22 А род је духовни љубав, радост, мир, трпљење, доброта, милост, вера,
23 Кротост, уздржање; на то нема закона.
24 А који су Христови, распеше тело са сластима и жељама.
25 Ако у духу живимо по духу и да ходимо,
26 Да не тражимо лажне славе раздражујући један другог, и завидећи један другом.
