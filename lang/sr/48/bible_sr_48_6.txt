1 Браћо! Ако и упадне човек у какав грех, ви духовни исправљајте таквога духом кротости, чувајући себе да и ти не будеш искушан.
2 Носите бремена један другог, и тако ћете испунити закон Христов.
3 Јер ако ко мисли да је шта, а није ништа, умом вара себе.
4 А сваки да испита своје дело, и тада ће сам у себи имати славу, а не у другом.
5 Јер ће сваки своје бреме носити.
6 А који се учи речи нека даје део од сваког добра ономе који га учи.
7 Не варајте се: Бог се не да ружити; јер шта човек посеје оно ће и пожњети.
8 Јер који сеје у тело своје, од тела ће пожњети погибао; а који сеје у дух, од духа ће пожњети живот вечни.
9 А добро чинити да нам се не досади; јер ћемо у своје време пожњети ако се не уморимо.
10 Зато дакле док имамо времена да чинимо добро свакоме, а особити онима који су с нама у вери.
11 Видите колико вам написах руком својом!
12 Који хоће да се хвале по телу они вас нагоне да се обрезујете, само да не буду гоњени за крст Христов.
13 Јер ни они сами који се обрезују не држе закон, него хоће да се ви обрезујете да се вашим телом хвале.
14 А ја Боже сачувај да се чим другим хвалим осим крстом Господа нашег Исуса Христа, кога ради разапе се мени свет, и ја свету.
15 Јер у Христу Исусу нити шта помаже обрезање ни необрезање, него нова твар.
16 И колико их год по овом правилу живе, на њима биће мир и милост, и на Израиљу Божијем.
17 Више да ми нико не досађује, јер ја ране Господа Исуса на телу свом носим.
18 Благодат Господа нашег Исуса Христа са духом вашим, браћо. Амин.
