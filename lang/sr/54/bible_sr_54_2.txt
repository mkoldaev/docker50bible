1 Молим, дакле, пре свега да се чине искања, молитве, мољења, захваљивања за све људе,
2 За цареве, и за све који су у власти, да тихи и мирни живот поживимо у свакој побожности и поштењу.
3 Јер је ово добро и пријатно пред Спаситељем нашим Богом,
4 Који хоће да се сви људи спасу, и да дођу у познање истине.
5 Јер је један Бог, и један посредник Бога и људи, човек Христос Исус,
6 Који себе даде у откуп за све, за сведочанство у своје време,
7 За које сам постављен проповедник и апостол (истину говорим у Христу, не лажем), учитељ незнабожаца, у вери и истини.
8 Хоћу, дакле, да молитве чине људи на свакоме месту, подижући свете руке без гнева и премишљања.
9 Тако и жене у пристојном оделу, са стидом и поштењем да украшују себе, не плетеницама, ни златом, или бисером, или хаљинама скупоценим,
10 Него добрим делима као што се пристоји женама које се обећавају побожности.
11 Жена на миру да се учи са сваком покорношћу.
12 Али жени не допуштам да учи нити да влада мужем, него да буде мирна.
13 Јер је Адам најпре саздан па онда Ева;
14 И Адам се не превари, а жена преваривши се постаде преступница;
15 Али ће се спасти рађањем деце, ако остане у вери и љубави и у светињи с поштењем.
