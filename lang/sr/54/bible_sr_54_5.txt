1 Старца не карај, него му говори као оцу; момцима као браћи;
2 Старицама као матерама; младима као сестрама, са сваком чистотом.
3 Удовице поштуј, које су праве удовице.
4 Ако ли која удовица има децу или унучад, да се уче најпре свој дом поштовати, и зајам враћати родитељима; јер је ово угодно пред Богом.
5 А права удовица и усамљена узда се у Бога, и живи у молитвама и у мољењу дан и ноћ.
6 А која живи у сладостима, жива је умрла.
7 И ово заповедај, да буду без мане.
8 Ако ли ко за своје, а особито за домаће, не промишља, одрекао се вере, и гори је од незнабошца.
9 А удовица да се не прима млађа од шездесет година, и која је била једном мужу жена;
10 И која има сведочанство у добрим делима, ако је децу одгајила, ако је гостољубива била, ако је светима ноге прала, ако је невољнима помагала, ако је ишла за сваким добрим делом.
11 А младих удовица прођи се; јер кад побесне против Христа, хоће да се удају,
12 И имају грех што прву веру одбацише.
13 А к томе и беспослене уче се скитати по кућама, не само пак беспослене, него и језичне и свезнале, па говоре шта не треба.
14 Хоћу, дакле, да се младе удовице удају, децу рађају, кућу куће, а никакав узрок да не дају противнику за хуљење.
15 Јер се, ево, неке окренуше за сотоном.
16 Ако који верни или верна има удовице, нека се стара за њих, и да не досађују цркви да оне које су праве удовице може задовољити.
17 А свештеницима који се добро старају да се даје двогуба част, а особито онима који се труде у речи и у науци.
18 Јер писмо говори: Волу који врше не завезуј уста, и: Радин је достојан своје плате.
19 На свештеника не примај тужбе, осим кад имају два или три сведока.
20 А који греше покарај их пред свима, да и други имају страх.
21 Заклињем те пред Богом и Господом Исусом Христом и изабраним Његовим анђелима да ово држиш без лицемерја, не чинећи ништа по хатеру.
22 Руку одмах не мећи ни на кога, нити пристај у туђе грехе. Држи себе чиста.
23 Више не пиј воде, него пиј по мало вина, желуца ради свог и честих својих болести.
24 А неких су људи греси познати који напред воде на суд, а неких иду за њима.
25 Тако су и добра дела позната, и која су другачија не могу се сакрити.
