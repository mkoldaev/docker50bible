1 Потом сабра Мојсије сав збор синова Израиљевих, и рече им: Ово је заповедио Господ да чините:
2 Шест дана да се ради, а седми да вам је свет, субота почивања Господњег; ко би радио у тај дан, да се погуби.
3 Ватре не ложите по становима својим у дан суботни.
4 Још рече Мојсије свему збору синова Израиљевих говорећи: Ово је заповедио Господ и рекао:
5 Скупите између себе прилог Господу; ко год хоће драге воље, нека донесе прилог Господу: злато и сребро и бронзу,
6 И порфиру и скерлет и црвац и танко платно и кострет,
7 И коже овнујске црвене обојене и коже јазавичије и дрво ситим,
8 И уље за видело, и мирисе за уље помазања и за кад мирисни,
9 И камење онихово, и камење за укивање по оплећку и по напрснику.
10 И који су год вешти међу вама нека дођу да раде шта је заповедио Господ:
11 Шатор, и наслон његов, и покривач његов, и куке његове, и даске његове, преворнице његове, ступове његове и стопице његове,
12 Ковчег, и полуге његове, и заклопац, и завес,
13 Сто, и полуге његове и све справе његове, и хлеб за постављање,
14 И свећњак за видело са справама његовим, и жишке његове, и уље за видело,
15 И олтар кадиони, и полуге његове, и уље помазања, и кад мирисни, и завес на врата од шатора,
16 Олтар за жртву паљеницу, и решетку његову од бронзе, полуге његове и све справе његове, умиваоницу и подножје њено,
17 Завесе за трем, ступове његове и стопице његове, и завес на врата од трема,
18 Коље за шатор, и коље за трем с ужима њиховим.
19 Хаљине службене за службу у светињи, и хаљине свете Арону свештенику, и хаљине синовима његовим за службу свештеничку.
20 Тада отиде сав збор синова Израиљевих од Мојсија;
21 И вратише се, сваки ког подиже срце његово и кога год дух покрете драговољно, и донесоше прилог Господу за грађење шатора од састанка и за сву службу у њему и за хаљине свете.
22 Долазише људи и жене, ко год беше драговољног срца, и доносише споне и обоце и прстење и наруквице и свакојаке наките златне; и сваки донесе прилог злата Господу.
23 Ко год имаше порфире, скерлета, црвца, танког платна, кострети, кожа овнујских црвених обојених и кожа јазавичијих, сваки доношаше.
24 И ко год прилагаше сребро или бронзу, доношаше у прилог Господу; и у кога год беше дрвета ситима, за сваку употребу у служби доношаше.
25 И све жене веште предоше својим рукама, и доносише шта напредоше за порфиру, скерлет, црвац и танко платно.
26 И све жене које подиже срце њихово и беху веште, предоше кострет.
27 А главари доносише камење онихово и камење за укивање по оплећку и по напрснику,
28 И мирисе и уље за видело и уље за помазање и за кад мирисни.
29 Сви људи и жене, које подиже драговољно срце да доносе шта треба за све дело које Господ заповеди преко Мојсија да се начини, донесоше синови Израиљеви драговољни прилог Господу.
30 Тада рече Мојсије синовима Израиљевим: Видите, Господ позва по имену Веселеила сина Урије сина Оровог од племена Јудиног,
31 И напуни га духа Божијег, мудрости, разума и знања и вештине за сваки посао,
32 Да вешто измишља како се шта ради од злата и сребра и од бронзе,
33 Да уме резати камење и укивати, да уме тесати дрво и радити сваки посао врло вешто.
34 И даде му у срце, њему и Елијаву сину Ахисамаховом од племена Дановог, да могу учити друге.
35 Напуни их вештине да раде сваки посао, да кују, тешу, везу, и ткају порфиру, скерлет, црвац и танко платно, и да раде свакојаке послове вешто измишљајући.
