1 И Господ рече Мојсију говорећи:
2 Први дан првог месеца подигни шатор, шатор од састанка,
3 И метни онде ковчег од сведочанства, и заклони га завесом.
4 И унеси сто, и уреди шта треба уредити на њему; унеси и свећњак, и запали жишке на њему.
5 И намести златни олтар кадиони пред ковчегом од сведочанства; и обеси завес на вратима од шатора.
6 И метни олтар за жртву паљеницу пред врата шатору, шатору од састанка,
7 И метни умиваоницу између шатора од састанка и олтара, и у њу налиј воде.
8 И подигни трем унаоколо, и метни завес на врата од трема.
9 И узми уље помазања, и помажи шатор и све што је у њему, и освети га и све справе његове, и биће свет.
10 Помажи и олтар за жртву паљеницу и све справе његове, те ћеш осветити олтар, и олтар ће бити светиња над светињом.
11 Помажи и умиваоницу и подножје њено, и освети је.
12 И кажи Арону и синовима његовим да приступе на врата шатора од састанка, и умиј их водом;
13 И обуци Арона у свете хаљине и помажи га и освештај га, да ми врши службу свештеничку.
14 И синовима његовим заповеди нека ми приступе, и обуци им кошуље.
15 И помажи их, као што помажеш оца њиховог, да ми врше службу свештеничку; и помазање њихово биће им, за вечно свештенство од колена до колена.
16 И учини Мојсије све, како му заповеди Господ тако учини.
17 И подиже се шатор друге године првог месеца први дан.
18 И Мојсије подиже шатор, и подметну му стопице, и намести даске, и повуче преворнице, и исправи ступове.
19 Па разапе наслон над шатор, и метну покривач на наслон озго, као што беше заповедио Господ Мојсију.
20 И узевши сведочанство метну га у ковчег, и провуче полуге на ковчегу, и метну заклопац озго на ковчег.
21 И унесе ковчег у шатор, и обеси завес, те заклони ковчег са сведочанством, као што беше заповедио Господ Мојсију.
22 И намести сто у шатору од састанка на северну страну шатора пред завесом,
23 И постави на њему хлеб пред Господом као што беше заповедио Господ Мојсију.
24 И намести свећњак у шатору од састанка, према столу на јужну страну шатора.
25 И запали жишке на њему пред Господом, као што беше заповедио Господ Мојсију.
26 И намести олтар златни у шатору од сведочанства пред завесом.
27 И покади на њему кадом мирисним, као што беше заповедио Господ Мојсију.
28 И обеси завес на врата од шатора.
29 И олтар за жртву паљеницу намести на врата од шатора, шатора од састанка, и принесе на њему жртву паљеницу, и дар, као што беше заповедио Господ Мојсију.
30 И метну умиваоницу између шатора од састанка и олтара, и нали у њу воде за умивање.
31 И праше из ње руке и ноге своје Мојсије и Арон и синови његови.
32 Кад улажаху у шатор од сведочанства и кад приступаху к олтару, умиваху се најпре, као што беше заповедио Господ Мојсију.
33 И подиже трем око шатора и олтара, и метну завес на врата трему. Тако сврши Мојсије посао тај.
34 Тада облак покри шатор од састанка, и напуни се шатор славе Господње.
35 И не могаше Мојсије ући у шатор од састанка, јер беше на њему облак, и славе Господње беше пун шатор.
36 А кад се подизаше облак са шатора, тада полажаху синови Израиљеви, докле год путоваху.
37 А кад се не подизаше облак, онда ни они не полажаху до дана кад се подиже.
38 Јер облак Господњи беше на шатору дању, а ноћу огањ беше на њему пред очима свега дома Израиљевог, докле год путоваху.
