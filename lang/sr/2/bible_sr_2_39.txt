1 А од порфире и скерлета и црвца начинише хаљине за службу, да се служи у светињи; и начинише свете хаљине Арону, као што беше заповедио Господ Мојсију.
2 Начинише оплећак од злата, и од порфире и од скерлета и од црвца и од танког платна узведеног.
3 Истеглише листове од злата, и исекоше жице, те извезоше порфиру и скерлет и црвац и танко платно врло вешто.
4 Пораменице му начинише да се састављају, да се саставља на два краја своја.
5 И појас на оплећку излажаше од њега и беше исте направе, од злата и од порфире и од скерлета и од црвца и од танког платна узведеног; као што беше заповедио Господ Мојсију.
6 И уковаше два камена ониха у злато, и изрезаше на њима имена синова Израиљевих, као што се режу печати.
7 И ударише их на пораменице од оплећка, да буду камени за спомен синовима Израиљевим, као што беше заповедио Господ Мојсију.
8 И начинише напрсник врло веште направе као што је направа у оплећка, од злата и од порфире и од скерлета и од црвца и од танког платна узведеног;
9 Четвороугласт и двострук начинише напрсник, у дужину с педи и у ширину с педи, двострук.
10 И ударише по њему четири реда камења; у првом реду: сардоникс, топаз и смарагд;
11 А у другом реду: карбункул, сафир и дијамант;
12 А у трећем реду: лигур, ахат и аметист;
13 А у четвртом реду: хрисолит, оних и јаспис, све опточено златом у својим редовима.
14 Тих камена с именима синова Израиљевих беше дванаест према њиховим именима, резани као печати, за дванаест племена, свако по свом имену.
15 И начинише на напрсник ланце једнаке, плетене, од чистог злата.
16 И начинише две копче златне и две гривне златне, и метнуше те две гривне на два краја напрснику,
17 И провукоше два златна ланца кроз две гривне на крајевима напрснику,
18 А друга два краја од два ланца запеше за две копче, и притврдише их за пораменице на оплећку спред.
19 И начинише још две златне гривне, и метнуше их на два краја напрснику, на страни према оплећку изнутра.
20 И начинише још две гривне златне, које метнуше на две пораменице на оплећку оздо напред где се саставља, више појаса на оплећку.
21 Тако привезаше напрсник кроз гривне на њему и гривне на оплећку врпцом од порфире, да стоји сврх појаса од оплећка и да се не раздваја напрсник од оплећка, као што беше заповедио Господ Мојсију.
22 И начинише плашт под оплећак, ткан, сав од порфире.
23 И прорез на плашту у среди као прорез на оклопу, и око прореза оплату да се не раздре.
24 И начинише по скуту од плашта шипке од порфире и од скерлета и од црвца и од танког платна узведеног.
25 И начинише звонца од чистог злата, и метнуше звонца међу шипке, по скуту од плашта унаоколо између шипака.
26 Звонце па шипак, звонце па шипак по скуту од плашта унаоколо, за службу, као што беше заповедио Господ Мојсију.
27 И начинише кошуље од танког платна изметаног Арону и синовима његовим;
28 И капу од танког платна, и капице кићене од танког платна, и гаће платнене од танког платна узведеног;
29 И појас од танког платна узведеног и од порфире и од скерлета и од црвца, везен, као што беше заповедио Господ Мојсију.
30 И начинише плочицу за свето оглавље од чистог злата, и написаше на њој писмом како се реже на печатима: Светиња Господу.
31 И притврдише за њу врпцу од порфире да се веже за капу озго, као што беше заповедио Господ Мојсију.
32 И тако се сврши сав посао око шатора и наслона од састанка. И начинише синови Израиљеви све; како беше заповедио Господ Мојсију, тако начинише.
33 И донесоше к Мојсију шатор, наслон и све справе његове, куке, даске, преворнице, ступове и стопице,
34 И покривач од кожа овнујских црвених обојених и покривач од кожа јазавичијих, и завес,
35 И ковчег од сведочанства и полуге за њ, и заклопац,
36 Сто са свим справама, и хлеб за постављање,
37 Свећњак чисти, жишке његове, жишке наређане, и све справе његове, и уље за видело.
38 И олтар златни, и уље помазања, и кад мирисни, и завес на врата од шатора.
39 Олтар бронзани и решетку бронзану за њ, полуге његове и све справе његове, умиваоницу и подножје њено,
40 Завесе за трем, ступове за њих и стопице њихове, и завес на врата од трема, ужа његова и коље његово, и све справе за службу у шатору, за шатор од састанка.
41 Хаљине за службу, да се служи у светињи, хаљине свете Арону свештенику и хаљине синовима његовим, да врше службу свештеничку.
42 Све како беше заповедио Господ Мојсију, онако урадише синови Израиљеви све ово дело.
43 И погледа Мојсије све то дело, и гле, начинише га, као што беше заповедио Господ, тако га начинише; и благослови их Мојсије.
