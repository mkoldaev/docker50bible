1 А ти узми к себи Арона, брата свог са синовима његовим између синова Израиљевих да ми буду свештеници, Арон и Надав и Авијуд и Елеазар и Итамар, синови Аронови.
2 И начини свете хаљине Арону, брату свом, за част и дику.
3 И кажи свим људима вештим, које сам напунио духа мудрости, нека начине хаљине Арону, да се посвети да ми буде свештеник.
4 А ово су хаљине што ће начинити: напрсник и оплећак и плашт, кошуља везена, капа и појас. Те хаљине свете нека направе Арону, брату твом и синовима његовим, да ми буду свештеници,
5 И нека узму злата и порфире и скерлета и црвца и танког платна;
6 И нека начине оплећак од злата и од порфире и од скерлета и од црвца и од танког платна узведеног, везен.
7 Две пораменице нека буду на њему, које ће се састављати на два краја, да се држи заједно.
8 А појас на њему нека буде направе исте као и он, од злата, од порфире, од скерлета, од црвца и од танког платна узведеног.
9 И узми два камена ониха, и на њима изрежи имена синова Израиљевих,
10 Шест имена њихових на једном камену, а шест имена осталих на другом камену по реду како се који родио.
11 Вештином каменарском, којом се режу печати, изрезаћеш на та два камена имена синова Израиљевих, и опточи их златом унаоколо.
12 И метни та два камена на пораменице оплећку, да буду камени за спомен синовима Израиљевим, и Арон да носи имена њихова пред Господом на оба рамена своја за спомен.
13 И начини копче од злата.
14 И два ланца од чистог злата начини једнака плетена, и обеси ланце плетене о копче.
15 И напрсник судски начини направе везене онакве као оплећак, од злата, од порфире, од скерлета, од црвца и од танког платна узведеног начини га.
16 Нека буде четвороугласт и двострук, у дужину с педи и у ширину с педи.
17 И удари по њему драго камење, у четири реда нека буде камење. У првом реду: сардоникс, топаз и смарагд;
18 А у другом реду: карбункул, сафир и дијамант;
19 А у трећем реду; лигур и ахат и аметист;
20 А у четвртом реду: хрисолит, оних и јаспис; нека буду уковани у злато у свом реду.
21 И тих камена с именима синова Израиљевих биће дванаест по именима њиховим, да буду резани као печат, сваки са својим именом, за дванаест племена.
22 И на напрсник метни ланце једнаке, плетене, од чистог злата.
23 И две гривне златне начини на напрсник, и метни две гривне на два краја напрснику.
24 Па провуци два ланца златна кроз две гривне на крајевима напрснику.
25 А друга два краја од два ланца запни за две копче, и метни на пораменице од оплећка спред.
26 И начини друге две гривне златне, и метни их на друга два краја напрснику изнутра на страни која је од оплећка.
27 И начини још две златне гривне, и метни их на пораменице од оплећка оздо према саставцима његовим, више појаса на оплећку.
28 Тако нека вежу напрсник гривне његове за гривне на оплећку врпцом од порфире, да стоји над појасом од оплећка, и да се не одваја напрсник од оплећка.
29 И нека носи Арон имена синова Израиљевих на напрснику судском на срцу свом кад улази у светињу за спомен пред Господом вазда.
30 И метни на напрсник судски Урим и Тумим, да буде на срцу Арону кад улази пред Господа, и Арон ће носити суд синова Израиљевих на срцу свом пред Господом вазда.
31 И начини плашт под оплећак сав од порфире.
32 И озго нека буде прорез у среди, и нека буде опточен прорез свуда унаоколо траком ткан, као прорез у оклопа, да се не раздре.
33 А по скуту му начини шипке од порфире и од скерлета и од црвца свуда унаоколо, и међу њима златна звонца свуда унаоколо:
34 Звонце златно па шипак, звонце златно па шипак по скуту од плашта свуда унаоколо.
35 И то ће бити на Арону кад служи, да се чује глас кад улази у светињу пред Господа и кад излази, да не погине.
36 И начини плочу од чистог злата, и на њој изрежи као на печату: Светиња Господу.
37 И вежи је врпцом од порфире за капу, спред на капи да стоји.
38 И биће на челу Ароновом, да носи Арон грехе светих приноса које принесу синови Израиљеви у свим даровима својих светих приноса; биће на челу његовом вазда, да би били мили Господу.
39 И начини кошуљу од танког платна изметаног, и начини капу од танког платна, а појас начини везен.
40 И синовима Ароновим начини кошуље, и начини им појасе, и капице им начини за част и дику.
41 Па то обуци Арону брату свом и синовима његовим, и помажи их и напуни им руке и посвети их да ми буду свештеници.
42 И начини им гаће ланене, да се покрије голо тело; од бедара до дна стегна да буду.
43 И то нека је на Арону и на синовима његовим кад улазе у шатор од састанка или кад приступају к олтару да служе у светињи, да не би носећи грехе погинули. Ово ће бити уредба вечна њему и семену његовом након њега.
