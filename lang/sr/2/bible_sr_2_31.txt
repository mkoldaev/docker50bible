1 И рече Господ Мојсију говорећи:
2 Гле, позвах по имену Веселеила сина Урије сина Оровог од племена Јудиног.
3 И напуних га Духа Светог, мудрости и разума и знања и сваке вештине,
4 Да вешто измишља како се шта може начинити од злата и од сребра и од бронзе,
5 Да уме резати камење и укивати, да уме тесати дрво, и сваки посао радити.
6 И ево удружих с њим Елијава, сина Ахисамаховог од племена Дановог, и сваком вештом човеку у срце дадох вештину да израде све што сам ти заповедио.
7 Шатор од састанка, и ковчег за сведочанство и заклопац на њ, и све справе у шатору,
8 И сто и справе његове, и свећњак чисти са свим справама његовим, и олтар кадиони,
9 И олтар за жртву паљеницу са свим справама његовим, и умиваоницу и подножје њено,
10 И хаљине службене и свете хаљине Арону свештенику и хаљине синовима његовим, да врше службу свештеничку,
11 И уље помазања, и кад мирисни за светињу. Све нека начине онако како сам ти заповедио.
12 И рече Господ Мојсију говорећи:
13 А ти кажи синовима Израиљевим и реци: Али суботе моје чувајте, јер је знак између мене и вас од колена до колена, да знате да сам ја Господ који вас посвећујем.
14 Чувајте дакле суботу, јер вам је света; ко би је оскврнио, да се погуби; јер ко би год радио какав посао у њу, истребиће се она душа из народа свог.
15 Шест дана нека се ради; а седми је дан субота, одмор, свет Господу; ко би год радио посао у дан суботни, да се погуби.
16 Зато ће чувати синови Израиљеви суботу празнујући суботу од колена до колена заветом вечним.
17 То је знак између мене и синова Израиљевих довека; јер је за шест дана створио Господ небо и земљу, а у седми дан почину и одмори се.
18 И изговоривши ово Мојсију на гори Синајској, даде му две плоче сведочанства, плоче камене писане прстом Божијим.
