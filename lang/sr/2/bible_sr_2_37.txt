1 И начини Веселеило ковчег од дрвета ситима, два и по лакта дуг и подруг лакта широк и подруг лакта висок.
2 И покова га чистим златом изнутра и споља; и начини му златан венац унаоколо.
3 И сали му четири биочуга од злата на четири угла његова: два биочуга с једне стране а два с друге.
4 И начини полуге од дрвета ситима, и окова их златом.
5 И провуче полуге кроз биочуге с обе стране ковчегу, да се може носити ковчег.
6 И начини заклопац од чистог злата, у дужину од два и по лакта, а у ширину од подруг лакта.
7 И начини два херувима од злата, једноставне начини их, на два краја заклопцу,
8 Једног херувима на крају одовуд, а другог херувима на крају одонуд; заклопцу на оба краја начини херувиме.
9 И у херувима беху крила раширена у вис, и заклањаху крилима својим заклопац, и лицем беху окренути један другом, и гледаху према заклопцу херувими.
10 И начини сто од дрвета ситима, у дужину од два лакта а у ширину од лакта, и од подруг лакта у висину.
11 И покова га чистим златом, и начини му венац златан унаоколо.
12 И начини му оплату с подланице унаоколо, и начини венац златан уз оплату унаоколо.
13 И сали му четири биочуга од злата, и метну биочуге на четири угла, који му беху на четири ноге.
14 Према оплати беху биочузи, а у њима полуге, да се може носити сто.
15 А полуге начини од дрвета ситима, и окова их златом, да се може носити сто.
16 И начини од чистог злата посуђе што се меће на сто: зделе и чаше и котлиће и ведра, којим ће се преливати.
17 И начини свећњак од чистог злата, једноставан начини свећњак; ступ му и гране, чашице и јабуке и цветови излажаху из њега.
18 Шест грана излажаху му са страна; три гране свећњака с једне стране а три гране свећњака с друге стране;
19 Три чашице као бадем на једној грани и јабука и цвет, а три чашице као бадем на другој грани и јабука и цвет; тако на свих шест грана које излажаху из свећњака.
20 А на самом свећњаку беху четири чашице као бадем са својим јабукама и цветовима,
21 Једна јабука беше под две гране из њега, и једна јабука под друге две гране из њега, и једна јабука под друге две гране из њега; тако под шест грана које излажаху из њега.
22 Јабуке њихове и гране им излажаху из њега, све беше од чистог злата једноставно.
23 И начини му седам жижака и усекаче и спремице за гар од чистог злата.
24 Од таланта чистог злата начини га са свим справама његовим.
25 И начини олтар кадиони од дрвета ситима у дужину од једног лакта, и у ширину од једног лакта, четвороугласт, и од два лакта у висину; из њега излажаху му рогови.
26 И покова га чистим златом озго и са стране унаоколо, и рогове; и начини му венац од злата унаоколо.
27 И два биочуга од злата начини му испод венца на два угла његова с обе стране, да у њима стоје полуге да се може носити о њима.
28 А полуге начини од дрвета ситима, и окова их златом.
29 И начини уље за свето помазање и чисти кад мирисни вештином апотекарском.
