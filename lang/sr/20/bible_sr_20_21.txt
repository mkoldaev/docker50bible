1 Срце је царево у руци Господу као потоци водени; куда год хоће, савија га.
2 Сваки се пут човеку чини прав, али Господ испитује срца.
3 Да се чини правда и суд, милије је Господу него жртва.
4 Поносите очи и надуто срце и орање безбожничко грех је.
5 Мисли вредног човека доносе обиље, а сваког нагла сиромаштво.
6 Благо сабрано језиком лажљивим таштина је која пролази међу оне који траже смрт.
7 Грабеж безбожних однеће их, јер не хтеше чинити што је право.
8 Чији је пут крив, он је туђ; а ко је чист, његово је дело право.
9 Боље је седети у углу од крова него са женом свадљивом у кући заједничкој.
10 Душа безбожникова жели зло, ни пријатељ његов не налази милости у њега.
11 Кад подсмевач бива каран, луди мудра; и кад се мудри поучава, прима знање.
12 Учи се праведник од куће безбожникове, кад се безбожници обарају у зло.
13 Ко затискује ухо своје од вике убогог, викаће и сам, али неће бити услишен.
14 Дар у тајности утишава гнев и поклон у недрима жестоку срдњу.
15 Радост је праведнику чинити што је право, а страх онима који чине безакоње.
16 Човек који зађе с пута мудрости починуће у збору мртвих.
17 Ко љуби весеље, биће сиромах; ко љуби вино и уље, неће се обогатити.
18 Откуп за праведнике биће безбожник и за добре безаконик.
19 Боље је живети у земљи пустој него са женом свадљивом и гневљивом.
20 Драгоцено је благо и уље у стану мудрога, а човек безуман прождире га.
21 Ко иде за правдом и милошћу, наћи ће живот, правду и славу.
22 У град јаких улази мудри, и обара силу у коју се уздају.
23 Ко чува уста своја и језик свој, чува душу своју од невоља.
24 Поноситом и обесном име је подсмевач, који све ради бесно и охоло.
25 Лењивца убија жеља, јер руке његове неће да раде;
26 Сваки дан жели; а праведник даје и не штеди.
27 Жртва је безбожничка гад, а камоли кад је приносе у греху?
28 Лажни сведок погинуће, а човек који слуша говориће свагда.
29 Безбожник је безобразан, а праведник удешава своје путе.
30 Нема мудрости ни разума ни савета насупрот Богу.
31 Коњ се опрема за дан боја, али је у Господа спасење.
