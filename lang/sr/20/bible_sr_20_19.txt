1 Сиромах који ходи у безазлености својој бољи је него опаки уснама својим, који је безуман.
2 Кад је душа без знања, није добро; и ко је брзих ногу, спотиче се.
3 Лудост човечија превраћа пут његов, а срце се његово гневи на Господа.
4 Богатство прибавља много пријатеља, а сиромаха оставља пријатељ његов.
5 Лажан сведок неће остати без кара, и ко говори лаж, неће побећи.
6 Многи угађају кнезу, и свак је пријатељ човеку податљивом.
7 На сиромаха мрзе сва браћа његова, још више се пријатељи његови удаљују од њега; виче за њима, али их нема.
8 Ко прибавља разум, љуби душу своју; и ко пази на мудрост, наћи ће добро.
9 Сведок лажан неће остати без кара, и ко говори лаж, погинуће.
10 Не доликују безумном милине, ни слузи да влада кнезовима.
11 Разум задржава човека од гнева, и част му је мимоићи кривицу.
12 Царева је срдња као рика младог лава, и љубав је његова као роса трави.
13 Безуман је син мука оцу свом, и свадљивост женина непрестано прокисивање.
14 Кућа и имање наслеђује се од отаца; а од Господа је разумна жена.
15 Леност наводи тврд сан, и немарљива душа гладоваће.
16 Ко држи заповести, чува душу своју; а ко не мари за путеве своје, погинуће.
17 Господу позаима ко поклања сиромаху, и платиће му за добро његово.
18 Карај сина свог докле има надања и на погибао његову да не прашта душа твоја.
19 Велик гнев показуј кад прашташ кар, и кад опростиш, после већма покарај.
20 Слушај савет и примај наставу, да после будеш мудар.
21 Много има мисли у срцу човечијем, али шта Господ науми оно ће остати.
22 Жеља човеку треба да је да чини милост, а бољи је сиромах него лажа.
23 Страх је Господњи на живот; у кога је он, борави сит, нити га походи зло.
24 Лењивац крије руку своју у недра, ни к устима својим не приноси је.
25 Удри подсмевача да луди омудра, и разумног накарај да разуме науку.
26 Син срамотан и прекоран упропашћује оца и одгони матер.
27 Немој, сине, слушати науке која одводи од речи разумних.
28 Неваљао сведок подсмева се правди, и уста безбожника прождиру на неправду.
29 Готови су подсмевачима судови и безумницима бој на леђа.
