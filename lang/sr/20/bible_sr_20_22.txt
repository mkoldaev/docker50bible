1 Боље је име него велико богатство, и милост је боља него сребро и злато.
2 Богат и сиромах сретају се; обојицу је Господ створио.
3 Паметан човек види зло и склони се, а луди иду даље и плаћају.
4 Смерности и страху Господњем плата је богатство и слава и живот.
5 Трње и замке су на путу опакога; ко чува душу своју, биће далеко од тога.
6 Учи дете према путу којим ће ићи, па неће одступити од њега ни кад остари.
7 Богат господари над сиромасима, и ко узима у зајам бива слуга ономе који даје.
8 Ко сеје безакоње жеће муку, и прут гнева његовог нестаће.
9 Благо око биће благословено, јер даје хлеба свог убогом.
10 Отерај подсмевача, и отићи ће распра и престаће свађа и срамота.
11 Ко љуби чисто срце, и чије су усне љубазне, њему је цар пријатељ.
12 Очи Господње чувају знање, а послове безаконикове обара.
13 Ленивац говори: Лав је напољу; насред улице погинуо бих.
14 Уста су туђих жена јама дубока; на кога се гневи Господ онамо ће пасти.
15 Безумље је привезано детету на срце; прут којим се кара уклониће га од њега.
16 Ко чини криво сиромаху да умножи своје, и ко даје богатоме, зацело ће осиромашити.
17 Пригни ухо своје и слушај речи мудрих људи, и срце своје привиј к науци мојој.
18 Јер ће ти бити милина ако их сложиш у срце своје, ако све буду поређане на уснама твојим.
19 Да би ти уздање било у Господа, казујем ти ово данас, а ти тако чини.
20 Нисам ли ти написао знамените ствари за савете и знање,
21 Да бих ти показао тврђу истинитих речи да би могао истинитим речима одговарати онима који пошаљу к теби?
22 Не отимај сиромаху зато што је сиромах, и не затири невољнога на вратима.
23 Јер ће Господ бранити њихову ствар, и отеће душу онима који њима отимају.
24 Не дружи се с човеком гневљивим и не иди са жестоким,
25 Да се не би навикао на путеве његове и метнуо замке на душу своју.
26 Не буди од оних који руку дају, који се јамче за дугове.
27 Ако немаш чим платити, зашто да се однесе постеља испод тебе?
28 Не помичи старе међе, коју су поставили оци твоји.
29 Јеси ли видео човека устаоца на послу? Такви ће пред царевима стајати, а неће стајати пред простацима.
