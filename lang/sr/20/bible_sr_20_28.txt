1 Беже безбожници кад их нико не гони, а праведници су као лавићи без страха.
2 Кад се у земљи зла чине, настају јој многи кнезови; али кад се нађе човек разуман и вешт, остаје дуго.
3 Човек сиромах који чини криво убогима јесте као силан дажд иза ког нестаје хлеба.
4 Који остављају закон, хвале безбожнике; а који држе закон, противе им се.
5 Зли људи не разумеју шта је право; а који траже Господа, разумеју све.
6 Бољи је сиромах који ходи у безазлености својој него ко иде кривим путевима ако је и богат.
7 Ко чува закон, син је разуман; а ко се дружи с изјелицама, срамоти оца свог.
8 Ко умножава добро своје ујмом и придавком, сабира ономе који ће раздавати сиромасима.
9 Ко одвраћа ухо своје да не чује закон, и молитва је његова мрска.
10 Ко заводи праве на зао пут, пашће у јаму своју, а безазлени наследиће добро.
11 Богат човек мисли да је мудар, али разуман сиромах испитује га.
12 Кад се радују праведни, велика је слава; а кад се подижу безбожници, тражи се човек.
13 Ко крије преступе своје, неће бити срећан; а ко признаје и оставља, добиће милост.
14 Благо човеку који се свагда боји; а ко је тврдоглав, упада у зло.
15 Безбожник који влада народом сиромашним, лав је који риче и медвед гладан.
16 Кнез без разума чини много неправде, а који мрзи на лакомство, живеће дуго.
17 Човек који чини насиље крви људској, бежаће до гроба, а нико га неће задржати.
18 Ко ходи у безазлености, спашће се; а ко је опак на путевима, пашће у један мах.
19 Ко ради своју земљу, биће сит хлеба; а ко иде за беспослицама, наситиће се сиротиње.
20 Човек веран обилује благословима; а ко нагли да се обогати, неће бити без кривице.
21 Није добро гледати ко је ко, јер за залогај хлеба човек ће учинити зло.
22 Нагли да се обогати човек завидљив, а не зна да ће му доћи сиромаштво.
23 Ко укорава човека наћи ће после већу милост него који ласка језиком.
24 Ко краде оца свог и матер своју, и говори: Није грех, он је друг крвнику.
25 Охоли замеће свађу; а ко се узда у Господа, изобиловаће.
26 Ко се узда у своје срце, безуман је; а ко ходи мудро, избавиће се.
27 Ко даје сиромаху, неће му недостајати; а ко одвраћа очи своје, биће му много клетава.
28 Кад се подижу безбожници, сакрива се човек; а кад гину, умножавају се праведни.
