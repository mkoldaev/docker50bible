1 Речи Агура сина Јакејевог; сабране речи тог човека Итилу, Итилу и Укалу.
2 Ја сам луђи од сваког, и разума човечијег нема у мене.
3 Нити сам учио мудрост нити знам свете ствари.
4 Ко је изашао на небо и опет сишао? Ко је скупио ветар у прегршти своје? Ко је свезао воде у плашт свој? Ко је утврдио све крајеве земљи? Како Му је име? И како је име Сину Његовом? Знаш ли?
5 Све су речи Божије чисте; Он је штит онима који се уздају у Њ.
6 Ништа не додај к речима Његовим, да те не укори и не нађеш се лажа.
7 За двоје молим Те; немој ме се оглушити док сам жив:
8 Таштину и реч лажну удаљи од мене; сиромаштва ни богатства не дај ми, храни ме хлебом по оброку мом,
9 Да не бих наједавши се одрекао се Тебе и рекао: Ко је Господ? Или осиромашивши да не бих крао и узалуд узимао име Бога свог.
10 Не опадај слуге господару његовом, да те не би клео и ти био крив.
11 Има род који псује оца свог и не благосиља матере своје.
12 Има род који мисли да је чист, а од свог кала није опран.
13 Има род који држи високо очи своје, и веђе му се дижу увис.
14 Има род коме су зуби мачеви и кутњаци ножеви, да прождире сиромахе са земље и убоге између људи.
15 Пијавица има две кћери, које говоре: Дај, дај. Има троје несито, и четврто никад не каже: Доста:
16 Гроб, материца јалова, земља која не бива сита воде, и огањ, који не говори: Доста.
17 Око које се руга оцу и неће да слуша матере, кљуваће га гаврани с потока и јести орлићи.
18 Троје ми је чудесно, и четвртог не разумем:
19 Пут орлов у небо, пут змијин по стени, пут лађин посред мора, и пут човечији к девојци.
20 Такав је пут курвин: једе, и убрише уста, па вели: Нисам учинила зла.
21 Од трога се потреса земља, и четвртог не може поднети:
22 Од слуге, кад постане цар, од безумника, кад се наједе хлеба.
23 Од пуштенице, кад се уда, од слушкиње кад наследи госпођу своју.
24 Четворо има малено на земљи, али мудрије од мудраца:
25 Мрави, који су слаб народ, али опет приправљају у лето себи храну;
26 Питоми зечеви, који су нејак народ, али опет у камену граде себи кућу;
27 Скакавци, који немају цара, али опет иду сви јатом;
28 Паук, који рукама ради и у царским је дворима.
29 Троје лепо корача, и четврто лепо ходи:
30 Лав, најјачи између зверова, који не узмиче ни пред ким,
31 Коњ опасан по бедрима или јарац, и цар на кога нико не устаје.
32 Ако си лудовао понесавши се или си зло мислио, метни руку на уста.
33 Кад се разбија млеко, излази масло; и ко јако нос утире, изгони крв; тако ко дражи на гнев, замеће свађу.
