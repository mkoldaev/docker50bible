1 Лажна су мерила мрска Господу, а права мера угодна Му је.
2 Кад дође охолост, дође и срамота; а у смерних је мудрост.
3 Праведне води безазленост њихова, а безаконике сатире злоћа њихова.
4 Неће помоћи богатство у дан гнева, а правда избавља од смрти.
5 Правда безазленога управља пут његов, а безбожник пада од своје безбожности.
6 Праведне избавља правда њихова, а безаконици хватају се у својој злоћи.
7 Кад умире безбожник, пропада надање, и најјаче уздање пропада.
8 Праведник се избавља из невоље, а безбожник долази на његово место.
9 Лицемер квари устима ближњег свог; али се праведници избављају знањем.
10 Добру праведних радује се град; а кад пропадају безбожници, бива певање.
11 Благословима праведних људи подиже се град, а с уста безбожничких раскопава се.
12 Безумник се руга ближњему свом, а разуман човек ћути.
13 Опадач тумарајући издаје тајну; а ко је верна срца, таји ствар.
14 Где нема савета, пропада народ, а помоћ је у мноштву саветника.
15 Зло пролази ко се јамчи за туђина; а ко мрзи на јамство, без бриге је.
16 Жена мила добија част, а силни добијају богатство.
17 Милостив човек чини добро души својој, а немилостив уди свом телу.
18 Безбожни ради посао преваран; а ко сеје правду, поуздана му је плата.
19 Ко се држи правде, на живот му је; а ко иде за злом, на смрт му је.
20 Мрски су Господу који су опаког срца; а мили су Му који су безазлени на свом путу.
21 Зао човек неће остати без кара ако и друге узме у помоћ; а семе праведних избавиће се.
22 Жена лепа а без разума златна је брњица у губици свињи.
23 Жеља је праведних само добро, а очекивање безбожних гнев.
24 Један просипа, и све више има; а други тврдује сувише, и све је сиромашнији.
25 Подашна рука бива богатија, и ко напаја, сам ће бити напојен.
26 Ко не да жита, проклиње га народ, а ко продаје, благослов му је над главом.
27 Ко тражи добро, добија љубав; а ко тражи зло, задесиће га.
28 Ко се узда у богатство своје, пропашће; а праведници ће се као грана зеленети.
29 Ко затире кућу своју, наследиће ветар; и безумник ће служити мудром.
30 Плод је праведников дрво животно, и мудри обучава душе.
31 Гле, праведнику се на земљи плаћа, а камоли безбожнику и грешнику?
