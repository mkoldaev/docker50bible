1 Ко љуби наставу, љуби знање; а ко мрзи на укор, остаје луд.
2 Добар човек добија љубав од Господа, а човека зликовца осуђује.
3 Неће се човек утврдити безбожношћу, а корен праведних неће се помаћи.
4 Вредна је жена венац мужу свом; а која га срамоти, она му је као трулеж у костима.
5 Мисли су праведних праве, а савети безбожних превара.
6 Речи безбожних вребају крв, а праведне избављају уста њихова.
7 Обарају се безбожни да их нема, а дом праведних остаје.
8 Према разуму свом хвали се човек; а ко је опака срца, презреће се.
9 Ко се снебива, а има слугу, бољи је од оног који се велича а хлеба нема.
10 Праведник се брине за живот свог живинчета, а у безбожника је срце немилостиво.
11 Ко ради своју земљу, биће сит хлеба; а ко иде за беспослицама, безуман је.
12 Безбожник жели обрану ода зла, али корен праведних даје је.
13 Зломе је замка у греху усана његових, а праведник излази из тескобе.
14 Од плода уста својих сити се човек добра, и плату за дела своја прима човек.
15 Безумнику се чини прав пут његов; али ко слуша савет, мудар је.
16 Гнев безумников одмах се позна, али паметни покрива срамоту.
17 Ко говори истину, јавља шта је право, а лажни сведок превару.
18 Има ко говори као да мач пробада, а језик је мудрих лек.
19 Истинита уста стоје тврдо довека, а језик лажљиви за час.
20 Који зло мисле, превара им је у срцу, а радост је онима који саветују на мир.
21 Никаква несрећа неће задесити праведника, а безбожници ће се напунити зла.
22 Мрске су Господу лажљиве усне; а који раде верно, мили су Му.
23 Паметан човек покрива знање, а срце безумних разглашује безумље.
24 Рука радљива господариће, а лена ће давати данак.
25 Брига у срцу човечијем обара; а добра реч развесељава.
26 Праведнику је боље него ближњему његовом; а безбожнике заводи пут њихов.
27 Лењивац неће пећи лов свој, а у вредног је човека добро драгоцено.
28 На путу правде живот је, и куда иде стаза њена нема смрти.
