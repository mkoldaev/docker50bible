1 Слушајте, децо, наставу очеву, и пазите да бисте познали мудрост.
2 Јер вам добру науку дајем, не остављајте закон мој.
3 Кад бејах син у оца свог млад, и јединац у матере своје,
4 Он ме учаше и говораше ми: Нека прими срце твоје речи моје, држи заповести моје и бићеш жив.
5 Прибави мудрост, прибави разум; не заборављај и не одступај од речи уста мојих.
6 Немој је оставити, и чуваће те, љуби је, и храниће те.
7 Мудрост је главно; прибави мудрост, и за све имање своје прибави разум.
8 Подижи је и она ће те узвисити, прославиће те кад је загрлиш.
9 Метнуће ти на главу венац од милина, красну круну даће ти.
10 Слушај, сине мој, и прими речи моје, и умножиће ти се године животу.
11 Учим те путу мудрости, водим те стазама правим.
12 Кад усходиш, неће се стезати кораци твоји, и ако потрчиш нећеш се спотакнути.
13 Држи се наставе и не пуштај, чувај је, јер ти је живот.
14 Не иди на стазу безбожничку и путем неваљалих људи не ступај.
15 Остави га, не ходи по њему, уклони се од њега и мини га.
16 Јер не спавају ако не учине зла, и не долази им сан ако кога не оборе.
17 Јер једу хлеб безбожности и пију вино насиља.
18 А пут је праведнички као светло видело, које све већма светли док не буде прави дан.
19 А пут је безбожнички као мрак, не знају на шта ће се спотакнути.
20 Сине мој, слушај речи моје, пригни ухо своје беседи мојој.
21 Да ти не одлазе из очију; чувај их усред срца свог.
22 Јер су живот онима који их налазе и здравље свему телу њиховом.
23 Сврх свега што се чува чувај срце своје, јер из њега излази живот.
24 Уклони од уста својих опачину и од усана својих неваљалство удаљи.
25 Очи твоје нека гледају управо и веђе твоје нека се управљају право пред тобом.
26 Мери стазу ногама својим, и сви путеви твоји нека су поравњени.
27 Не сврћи ни надесно ни налево, одвраћај ногу своју ода зла.
