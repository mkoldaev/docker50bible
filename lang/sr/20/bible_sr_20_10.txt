1 Мудар је син радост оцу свом, а луд је син жалост матери својој.
2 Не помаже неправедно благо, него правда избавља од смрти.
3 Не да Господ да гладује душа праведникова, а имање безбожничко размеће.
4 Немарна рука осиромашава, а вредна рука обогаћава.
5 Ко збира у лето, син је разуман; ко спава о жетви, син је срамотан.
6 Благослови су над главом праведнику, а уста безбожничка покрива насиље.
7 Спомен праведников остаје благословен, а име безбожничко труне.
8 Ко је мудра срца, прима заповести; а ко је лудих усана, пашће.
9 Ко ходи безазлено, ходи поуздано; а ко је опак на путевима својим, познаће се.
10 Ко намигује оком, даје муку; и ко је лудих усана, пашће.
11 Уста су праведникова извор животу, а уста безбожничка покрива насиље.
12 Мрзост замеће свађе, а љубав прикрива све преступе.
13 На уснама разумног налази се мудрост, а за леђа је безумног батина.
14 Мудри склањају знање, а уста лудога близу су погибли.
15 Богатство је богатима тврд град, сиромаштво је сиромасима погибао.
16 Рад је праведников на живот, добитак безбожников на грех.
17 Ко прима наставу, на путу је к животу; а ко одбацује кар, лута.
18 Ко покрива мржњу, лажљивих је усана; и ко износи срамоту безуман је.
19 У многим речима не бива без греха; али ко задржава усне своје, разуман је.
20 Језик је праведников сребро одабрано; срце безбожничко не вреди ништа.
21 Усне праведникове пасу многе, а безумни умиру с безумља.
22 Благослов Господњи обогаћава а без муке.
23 Безумнику је шала чинити зло, а разуман човек држи се мудрости.
24 Чега се боји безбожник, оно ће га снаћи; а шта праведници желе Бог ће им дати.
25 Као што пролази олуја, тако безбожника нестаје; а праведник је на вечитом темељу.
26 Какав је оцат зубима и дим очима, такав је лењивац онима који га шаљу.
27 Страх Господњи додаје дане, а безбожницима се године прекраћују.
28 Чекање праведних радост је, а надање безбожних пропада.
29 Пут је Господњи крепост безазленом, а страх онима који чине безакоње.
30 Праведник се неће никада поколебати, а безбожници неће наставати на земљи.
31 Уста праведникова износе мудрост, а језик опаки истребиће се.
32 Усне праведникове знају шта је мило, а безбожничка су уста опачина.
