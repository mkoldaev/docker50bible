1 И ово су приче Соломунове које сабраше људи Језекије цара Јудиног.
2 Слава је Божија скривати ствар, а слава је царска истраживати ствар.
3 Висина небу и дубина земљи и срце царевима не може се досегнути.
4 Узми од сребра троску, и изаћи ће ливцу заклад.
5 Узми безбожника испред цара, и утврдиће се правдом престо његов.
6 Не величај се пред царем и не стај на место где стоје властељи.
7 Јер је боље да ти се каже: Ходи горе, него да те понизе пред кнезом да видиш својим очима.
8 Не иди одмах да се преш, гледај шта би чинио напослетку ако би те осрамотио ближњи твој.
9 Расправи ствар своју с ближњим својим, али туђе тајне не откривај,
10 Да те не би псовао ко чује, и срамота твоја да не би остала на теби.
11 Златне јабуке у сребрним судима јесу згодне речи.
12 Златна је гривна и накит од најбољег злата мудри карач ономе који слуша.
13 Веран је посланик као студен снежна о жетви онима који га пошаљу, и расхлађује душу својим господарима.
14 Ко се хвали даром лажним, он је као облаци и ветар без дажда.
15 Стрпљењем се ублажава кнез, и мек језик ломи кости.
16 Кад нађеш мед, једи колико ти је доста, да не би наједавши га се избљувао га.
17 Ретко нека ти нога ступа у кућу ближњег твог, да не би наситивши се тебе омрзао на те.
18 Ко год говори лажно сведочанство на ближњег свог, он је као маљ и мач и оштра стрела.
19 Уздање је у неверника у невољи зуб сломљен и нога уганута.
20 Ко пева песме жалосном срцу, он је као онај који свлачи хаљину на зими, и као оцат на салитру.
21 Ако је гладан ненавидник твој, нахрани га хлеба, и ако је жедан напој га воде.
22 Јер ћеш живо угљевље згрнути на главу његову, и Господ ће ти платити.
23 Северни ветар носи дажд, а потајни језик лице срдито.
24 Боље је седети у углу од крова него са женом свадљивом у кући заједничкој.
25 Добар је глас из далеке земље као студена вода жедној души.
26 Праведник који пада пред безбожником јесте као извор ногама замућен и као студенац покварен.
27 Јести много меда није добро, и истраживати славу није славно.
28 Ко нема власти над духом својим, он је град разваљен без зидова.
