1 Кад седнеш да једеш с господином, пази добро шта је пред тобом.
2 Иначе би сатерао себи нож у грло, ако би био лаком.
3 Не жели преслачке његове, јер су лажна храна.
4 Не мучи се да се обогатиш, и прођи се своје мудрости.
5 Хоћеш ли бацити очи своје на оно чега брзо нестаје? Јер начини себи крила и као орао одлети у небо.
6 Не једи хлеба у завидљивца, и не жели преслачака његових.
7 Јер како он тебе цени у души својој тако ти јело његово. Говориће ти: Једи и пиј; али срце његово није с тобом.
8 Залогај што поједеш избљуваћеш, и изгубићеш љубазне речи своје.
9 Пред безумним не говори, јер неће марити за мудрост беседе твоје.
10 Не помичи старе међе, и не ступај на њиву сирочади.
11 Јер је јак осветник њихов; браниће ствар њихову од тебе.
12 Обрати к науци срце своје и уши своје к речима мудрим.
13 Не ускраћуј кар детету; кад га бијеш прутом, неће умрети.
14 Ти га биј прутом, и душу ћеш му избавити из пакла.
15 Сине мој, ако буде мудро срце твоје, веселиће се срце моје у мени;
16 И играће бубрези моји кад усне твоје стану говорити што је право.
17 Срце твоје нека не завиди грешницима, него буди у страху Господњем увек.
18 Јер има плата, и надање твоје неће се затрти.
19 Слушај, сине мој, и буди мудар и управи путем срце своје.
20 Не буди међу пијаницама ни међу изјелицама.
21 Јер пијаница и изјелица осиромашиће, и спавач ходиће у ритама.
22 Слушај оца свог који те је родио, и не презири матере своје кад остари.
23 Купуј истину и не продаји је; купуј мудрост, знање и разум.
24 Веома се радује отац праведников, и родитељ мудрога весели се с њега.
25 Нека се, дакле, весели отац твој и мати твоја, и нека се радује родитељка твоја.
26 Сине мој, дај ми срце своје, и очи твоје нека пазе на моје путе.
27 Јер је курва дубока јама, а тесан студенац туђа жена.
28 Она и заседа као лупеж и умножава злочинце међу људима.
29 Коме: Јаох? Коме: Куку? Коме свађа? Коме вика? Коме ране низашта? Коме црвен у очима?
30 Који седе код вина, који иду те траже растворено вино.
31 Не гледај на вино кад се румени, кад у чаши показује лице своје и управо искаче.
32 На последак ће као змија ујести и као аспида упећи.
33 Очи ће твоје гледати на туђе жене, и срце ће твоје говорити опачине.
34 И бићеш као онај који лежи усред мора и као онај који спава поврх једра.
35 Рећи ћеш: Избише ме, али ме не заболе; тукоше ме, али не осетих; кад се пробудим, ићи ћу опет да тражим то.
