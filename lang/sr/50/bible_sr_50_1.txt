1 Од Павла и Тимотија, слугу Исуса Христа, свима светима у Христу Исусу који су у Филиби, с владикама и ђаконима:
2 Благодат вам и мир од Бога Оца нашег и Господа Исуса Христа.
3 Захваљујем Богу свом кад се год опоменем вас,
4 Свагда у свакој молитви својој за све вас с радошћу молећи се,
5 Што ви постадосте заједничари у јеванђељу, од првог дана и до данас;
6 Уздајући се у ово исто да ће Онај који је почео добро дело у вама довршити га тја до дана Исуса Христа.
7 Као што је право да ја ово мислим за све вас, јер вас имам у срцу у оковима својим и у одговору и потврђивању јеванђеља, као све заједничаре са мном у благодати.
8 Јер Бог ми је сведок да вас љубим љубављу Исуса Христа,
9 И зато се молим Богу да љубав ваша још више и више изобилује у разуму и свакој вољи,
10 Да кушате шта је боље, да будете чисти и без спотицања на дан Христов,
11 Напуњени плодова правде кроз Исуса Христа, на славу и хвалу Божију.
12 Хоћу, пак, да знате, браћо, да ово што се ради са мном изиђе за напредак јеванђеља,
13 Тако да се разгласи у свој судници и код свих осталих да су моји окови за Христа.
14 И многа браћа у Господу ослободивши се оковима мојим већма смеју говорити реч Божију без страха.
15 Истина, једни из зависти и свађе, а једни од добре воље Христа проповедају.
16 Тако ови, упркос, Христа објављују нечисто, мислећи да ће нанети жалост мојим оковима;
17 А ови из љубави, знајући да за одбрану јеванђеља лежим у тамници.
18 Шта дакле? Било како му драго, дволичењем или истином, Христос се проповеда; и зато се радујем, а и радоваћу се;
19 Јер знам да ће ми се ово збити на спасење вашом молитвом и помоћу Духа Исуса Христа.
20 Као што чекам и надам се да се ни у чему нећу постидети, него да ће се и сад као свагда са сваком слободом Христос величати у телу мом, било животом или смрћу.
21 Јер је мени живот Христос, а смрт добитак.
22 А кад ми живљење у телу плод доноси, то не знам шта ћу изабрати.
23 А обоје ми је мило, имајући жељу отићи и с Христом бити, које би много боље било;
24 Али остати у телу потребније је вас ради.
25 И ово знам јамачно да ћу бити и остати код свих вас на ваш напредак и радост вере,
26 Да хвала ваша мноме изобилује у Христу Исусу кад вам опет дођем.
27 Само живите као што се пристоји јеванђељу Христовом, да вас видим кад дођем или ако вам не дођем да чујем за вас да стојите у једном духу и једнодушно борите се за веру јеванђеља,
28 И ни у чем да се не плашите од противника; које је њима знак погибли а вама спасења, и то од Бога;
29 Јер се вама дарова, Христа ради, не само да Га верујете него и да страдате за Њ,
30 Имајући ону исту борбу какву у мени видесте и сад чујете за мене.
