1 Зато, браћо моја љубазна и пожељена, радости и венче мој! Тако стојте у Господу, љубазни.
2 Еводију молим, и Синтихију молим да једно мисле у Господу,
3 Да, молим и тебе, друже прави, помажи њима који се у јеванђељу трудише са мном, и Клементом, и с осталима помагачима мојим, којих су имена у књизи живота.
4 Радујте се свагда у Господу, и опет велим: радујте се.
5 Кротост ваша да буде позната свим људима.
6 Господ је близу. Не брините се низашта него у свему молитвом и мољењем са захваљивањем да се јављају Богу искања ваша.
7 И мир Божји, који превазилази сваки ум, да сачува срца ваша и мисли ваше у Господу Исусу.
8 А даље, браћо моја, шта је год истинито, шта је год поштено, шта је год праведно, шта је год пречисто, шта је год прељубазно, шта је год славно, и још ако има која добродетељ, и ако има која похвала, то мислите,
9 Што и научисте, и примисте и чусте, и видесте у мени, оно чините, и Бог мира биће с вама.
10 Обрадовах се, пак, врло у Господу што се опет опоменусте старати се за мене; као што се и старасте, али се незгодним временом задржасте.
11 Не говорим због недостатка, јер се ја навикох бити довољан оним у чему сам.
12 Знам се и понизити, знам и изобиловати; у свему и свакојако навикох, и сит бити, и гладовати, и изобиловати, и немати.
13 Све могу у Исусу Христу који ми моћ даје.
14 Али добро учинисте што се примисте моје невоље.
15 А знате и ви, Филибљани, да од почетка јеванђеља, кад изиђох из Македоније, ниједна ми црква не приста у ствар давања и узимања осим вас једних;
16 Јер и у Солун и једном и другом посласте ми у потребу моју.
17 Не као да тражим дар, него тражим плод који се множи на корист вашу.
18 А ја сам примио све и имам изобила. Испунио сам се примивши од Епафродита шта сте ми послали, слатки мирис, прилог пријатан, угодан Богу.
19 А Бог мој да испуни сваку потребу вашу по богатству свом у слави, у Христу Исусу.
20 А Богу и Оцу нашем слава ва век века. Амин.
21 Поздравите сваког светог у Христу Исусу. Поздрављају вас браћа што су са мном.
22 Поздрављају вас сви свети, а особито који су из дома Ћесаревог.
23 Благодат Господа нашег Исуса Христа са свима вама. Амин.
