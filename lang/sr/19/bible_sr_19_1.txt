1 Благо човеку који не иде на веће безбожничко, и на путу грешничком не стоји, и у друштву неваљалих људи не седи,
2 Него му је омилео закон Господњи и о закону Његовом мисли дан и ноћ!
3 Он је као дрво усађено крај потока, које род свој доноси у своје време, и коме лист не вене: шта год ради, у свему напредује.
4 Нису такви безбожници, него су као прах који расипа ветар.
5 Зато се неће безбожници одржати на суду, ни грешници на збору праведничком.
6 Јер Господ зна пут праведнички; а пут безбожнички пропашће.
