1 У Тебе се, Господе, уздам; немој ме оставити под срамотом довека, по правди својој избави ме.
2 Пригни к мени ухо своје, похитај, помози ми. Буди ми камени град, тврда ограда, где бих се спасао.
3 Јер си Ти камена гора моја и ограда моја, имена свог ради води ме и управљај мном.
4 Извади ме из мреже коју ми тајно заместише; јер си Ти крепост моја.
5 У Твоју руку предајем дух свој; избављао си ме, Господе, Боже истинити!
6 Ненавидим оне који поштују пропадљиве идоле; ја се у Господа уздам.
7 Радоваћу се и веселити се о милости Твојој, кад погледаш на моју муку, познаш тугу душе моје,
8 Не даш ме у руку непријатељу, поставиш ноге моје на пространом месту.
9 Смилуј се на ме, Господе; јер ме је туга, од јада изнеможе око моје, душа моја и срце моје;
10 Ишчиле у жалости живот мој, и године моје у уздисању; ослаби од муке крепост моја, и кости моје сасахнуше.
11 Од мноштва непријатеља својих постадох подсмех и суседима својим, и страшило знанцима својим; који ме виде на улици беже од мене.
12 Заборављен сам као мртав, нема ме у срцима; ја сам као разбијен суд.
13 Јер слушам грдњу од многих, од свуда страх, кад се договарају на ме, мисле ишчупати душу моју.
14 А ја се, Господе, у Тебе уздам и велим: Ти си Бог мој.
15 У Твојој су руци дани моји; отми ме из руку непријатеља мојих, и од оних, који ме гоне.
16 Покажи светло лице своје слузи свом; спаси ме милошћу својом.
17 Господе! Немој ме оставити под срамотом; јер Тебе призивам. Нек се посраме безбожници, нека замукну и падну у пакао.
18 Нека онеме уста лажљива, која говоре на праведника обесно, охоло и с поругом.
19 Како је много у Тебе добра, које чуваш за оне који Те се боје, и које дајеш онима који се у Те уздају пред синовима човечијим!
20 Сакриваш их под кров лица свог од буна људских; склањаш их под сен од свадљивих језика.
21 Да је благословен Господ, што ми показа дивну милост као да ме уведе у тврд град!
22 Ја рекох у сметњи својој: Одбачен сам од очију Твојих; али Ти чу молитвени глас мој кад Те призвах.
23 Љубите Господа сви свети Његови; Господ држи веру; и увршено враћа онима који поступају охоло.
24 Будите слободни, и нека буде јако срце ваше, сви који се у Господа уздате.
