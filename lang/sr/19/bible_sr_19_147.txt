1 Хвалите Господа, јер је слатко певати Бога нашег, јер Благоме приликује хвала.
2 Господ зида Јерусалим, сабира расејане синове Израиљеве;
3 Исцељује оне који су скрушеног срца, и лечи туге њихове;
4 Избраја мноштво звезда, и све их зове именом.
5 Велик је Господ наш и велика је крепост Његова, и разуму Његовом нема мере.
6 Прихвата смерне Господ, а безбожне понижава до земље.
7 Редом певајте Господу хвалу, ударајте Богу нашем у гусле.
8 Он застире небо облацима, спрема земљи дажд, чини те расте на горама трава;
9 Даје стоци пићу њену, и вранићима, који вичу к Њему.
10 Не мари за силу коњску, нити су Му мили краци човечији.
11 Мили су Господу они који Га се боје, који се уздају у милост Његову.
12 Слави, Јерусалиме, Господа; хвали Бога свог, Сионе!
13 Јер Он утврђује преворнице врата твојих, благосиља синове твоје у теби.
14 Ограђује међе твоје миром, насићава те једре пшенице.
15 Шаље говор свој на земљу, брзо тече реч Његова.
16 Даје снег као вуну, сипа иње као пепео.
17 Баца град свој као залогаје, пред мразом Његовим ко ће остати?
18 Пошаље реч своју, и све се раскрави; дуне духом својим, и потеку воде.
19 Он је јавио реч своју Јакову, наредбе и судове своје Израиљу.
20 Ово није учинио ни једном другом народу, и судова Његових они не знају. Алилуја!
