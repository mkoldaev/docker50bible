1 Боже! Незнабошци дођоше у достојање Твоје; оскврнише свету цркву Твоју, Јерусалим претворише у зидине.
2 Трупље слуга Твојих дадоше птицама небеским да их једу, тела светаца Твојих зверима земаљским.
3 Пролише крв њихову као воду око Јерусалима, и не беше ко да погребе.
4 Постадосмо подсмех у суседа својих, ругају нам се и срамоте нас који су око нас.
5 Докле ћеш се, Господе, једнако гневити, јарост Твоја горети као огањ?
6 Излиј гнев свој на народе који Те не знају, и на царства која не призивају Твоје име.
7 Јер изједоше Јакова, и насеље његово опустеше.
8 Не помињи пређашња безакоња наша, већ похитај да нас пресретеш милосрђем својим, јер смо веома олошали.
9 Помози нам, Боже, Спаситељу наш, ради славе имена свог, избави нас и очисти од греха наших ради имена свог.
10 Зашто да говоре незнабошци: Где је Бог њихов? Нека се покаже пред очима нашим освета над незнабошцима за пролиту крв слуга Твојих!
11 Нека изађу пред лице Твоје уздаси сужањски, силом мишице своје сачувај намењене смрти.
12 Седмином врати у недра суседима нашим ружење, којим Те ружише, Господе!
13 А ми, народ Твој и овце паше Твоје, довека ћемо Тебе славити и од колена на колено казивати хвалу Твоју.
