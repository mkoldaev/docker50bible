1 Господе! Ко може седети у сеници Твојој? Ко може наставати на светој гори Твојој?
2 Ко ходи без мане, твори правду, и говори истину из срца свог;
3 Ко не опада језиком својим, не чини другом зло, и не ружи ближњег свог;
4 Ко не гледа оног кога је Бог одбацио, него поштује оне који се боје Господа; ко се куне ближњему па не пориче;
5 Ко не даје сребро своје на добит, и не прима мито на правога. Ко овако ради, неће посрнути довека.
1 Хвалите Господа; гласите име Његово; јављајте по народима дела Његова.
2 Певајте Му и славите Га; казујте сва чудеса Његова.
3 Хвалите се светим именом Његовим; нек се весели срце оних који траже Господа.
4 Тражите Господа и силу Његову, тражите лице Његово без престанка.
5 Памтите чудеса Његова која је учинио, знаке Његове и судове уста Његових.
6 Семе Аврамово слуге су Његове, синови Јаковљеви изабрани Његови.
7 Он је Господ Бог наш, по свој су земљи судови Његови.
8 Памти увек завет свој, реч, коју је дао на хиљаду колена.
9 Шта је заветовао Авраму, и за шта се клео Исаку.
10 То је поставио Јакову за закон, и Израиљу за завет вечни,
11 Говорећи: Теби ћу дати земљу хананску у наследни део.
12 Тада их још беше мало на број, беше их мало, и беху дошљаци.
13 Иђаху од народа до народа, из једног царства к другом племену.
14 Не даде никоме да им науди, и караше за њих цареве:
15 'Не дирајте у помазанике моје, и пророцима мојим не чините зла.'
16 И пусти глад на ону земљу; и потре сав хлеб што је за храну.
17 Посла пред њима човека; у робље продан би Јосиф.
18 Оковима стегоше ноге његове, гвожђе тишташе душу његову,
19 Док се стече реч његова, и реч Господња прослави га.
20 Посла цар и одреши га; господар над народима, и пусти га.
21 Постави га господарем над домом својим, и заповедником над свим што имаше.
22 Да влада над кнезовима његовим по својој вољи, и старешине његове уразумљује.
23 Тада дође Израиљ у Мисир, и Јаков се пресели у земљу Хамову.
24 И намножи Бог народ свој и учини га јачег од непријатеља његових.
25 Преврну се срце њихово те омрзнуше на народ Његов, и чинише лукавство слугама Његовим.
26 Посла Мојсија, слугу свог, Арона изабраника свог.
27 Показаше међу њима чудотворну силу Његову и знаке Његове у земљи Хамовој.
28 Пусти мрак и замрачи, и не противише се речи Његовој.
29 Претвори воду њихову у крв, и помори рибу њихову.
30 Провре земља њихова жабама, и клети царева њихових.
31 Рече, и дођоше бубине, уши по свим крајевима њиховим.
32 Место дажда посла на њих град, живи огањ на земљу њихову.
33 И поби чокоте њихове и смокве њихове, и потре дрвета у крајевима њиховим.
34 Рече, и дођоше скакавци и гусенице небројене;
35 И изједоше сву траву по земљи њиховој, и поједоше род у пољу њихову.
36 И поби све првенце у земљи њиховој, првине сваког труда њиховог.
37 Изведе Израиљце са сребром и златом, и не беше сустала у племенима њиховим.
38 Обрадова се Мисир изласку њиховом, јер страх њихов беше на њ пао.
39 Разастре им облак за покривач, и огањ да светли ноћу.
40 Молише, и посла им препелице, и хлебом их небеским храни.
41 Отвори камен и протече вода, реке протекоше по сувој пустињи.
42 Јер се опомињаше свете речи своје к Авраму, слузи свом.
43 И изведе народ свој у радости, избране своје у весељу.
44 И даде им земљу народа и труд туђинаца у наследство.
45 Да би чували заповести Његове, и законе Његове пазили. Алилуја.
