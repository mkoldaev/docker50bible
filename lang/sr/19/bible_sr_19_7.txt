1 Господе, Боже мој! У Тебе се уздам, сачувај ме од свих који ме гоне, и избави ме.
2 Да ми непријатељ не ишчупа душу као лав. Чупа, а нема ко да избави.
3 Господе, Боже мој! Ако сам то учинио, ако је неправда у рукама мојим,
4 Ако сам зло вратио пријатељу свом, или криво учинио онима који на ме на правди нападаху;
5 Нека гони непријатељ душу моју, и нека је стигне, и погази на земљу живот мој и славу моју у прах обрати.
6 Устани, Господе, у гневу свом; дигни се на жестину непријатеља мојих; пробуди се мени на помоћ, и отвори суд.
7 И људство ће се слећи око Тебе; изнад њега изађи у висину.
8 Господ суди народима. Суди ми, Господе, по правди мојој, и по безазлености мојој нека ми буде.
9 Нек се прекине злоћа безбожничка, а праведника потпомози, јер Ти испитујеш срца и утробе, Боже праведни!
10 Штит је мени у Бога, који чува оне који су правог срца.
11 Бог је праведан судија, и Бог је сваки дан готов на гнев.
12 Ако се неће безбожник да обрати, Он оштри мач свој, натеже лук свој, и наперује га;
13 И запиње смртну стрелу, чини стреле своје да пале.
14 Гле, безбожник заче неправду, трудан беше злочинством, и роди себи превару.
15 Копа јаму и ископа, и паде у јаму коју је начинио.
16 Злоба његова обрати се на његову главу, и злочинство његово паде на теме његово.
17 Хвалим Господа за правду Његову, и певам имену Господа Вишњег.
