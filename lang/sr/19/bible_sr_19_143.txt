1 Господе, услиши молитву моју, прими мољење моје по истини својој, услиши ме по правди својој.
2 И не иди на суд са слугом својим, јер се неће оправдати пред Тобом нико жив.
3 Непријатељ гони душу моју, гази у прах живот мој, посађује ме у мрак, као давно помрле.
4 Трне у мени дух мој, нестаје у мени срца мог.
5 Помињем дане старе, пребрајам све послове Твоје, размишљам о делима руку Твојих.
6 Пружам к Теби руке своје; душа је моја као сува земља пред Тобом.
7 Похитај, услиши ме; Господе, нестаје духа мог, немој одвратити лице своје од мене; јер ћу бити као они који одлазе у гроб.
8 Рано ми јави милост своју, јер се у Тебе уздам. Покажи ми пут, којим да идем, јер к Теби подижем душу своју.
9 Избави ме од непријатеља мојих, Господе, к Теби притечем.
10 Научи ме Творити вољу Твоју, јер си Ти Бог мој; дух Твој благи нека ме води по стази правој.
11 Имена ради свог, Господе, оживи ме, по правди својој изведи из муке душу моју.
12 И по милости својој истреби непријатеље моје, и погуби све који муче душу моју, јер сам Твој слуга.
