1 Услиши, Господе, правду, чуј глас мој, прими у уши молитву моју не из уста лажљивих.
2 Од лица Твог нека изађе суд мој, очи Твоје нека погледају на правицу.
3 Испитај срце моје, обиђи ноћу; у огњу ме окушај, и нећеш наћи неправде моје.
4 Уста се моја не дохватају дела људских; ради речи уста Твојих држим се путева оштрих.
5 Утврди стопе моје на стазама својим да не залазе кораци моји.
6 Тебе призивам, јер ћеш ме услишити Боже! Пригни к мени ухо своје, и чуј речи моје.
7 Покажи дивну милост своју, који избављаш оне који се у Те уздају од оних који се противе десници Твојој.
8 Чувај ме као зеницу ока: сеном крила својих заклони ме
9 Од безбожника који ме нападају, од непријатеља душе моје, који су ме опколили.
10 Срце своје затворише; устима својим говоре охоло.
11 Изагнавши ме опет су око мене; очи су своје упрли да ме оборе на земљу.
12 Они су као лав који хоће да растрже, и као лавић који седи у потаји.
13 Устани, Господе, претеци их, обори их. Одбрани душу моју мачем својим од безбожника,
14 Руком својом, Господе, од људи ових, од људи овог света, којима је део овај живот, којима си трбух напунио свог богатства, да ће им и синови бити сити и остатак оставити својој деци.
15 А ја ћу у правди гледати лице Твоје; кад се пробудим, бићу сит од прилике Твоје.
1 Хвалите Господа, јер је добар; јер је довека милост Његова.
2 Тако нека кажу које је избавио Господ, које је избавио из руке непријатељеве,
3 Скупио их из земаља, од истока и запада, од севера и мора.
4 Луташе по пустињи где се не живи, пута граду насељеном не находише;
5 Беху гладни и жедни, и душа њихова изнемагаше у њима;
6 Али завикаше ка Господу у тузи својој; и избави их из невоље њихове.
7 И изведе их на прав пут, који иде у град насељени.
8 Нека хвале Господа за милост Његову, и за чудеса Његова ради синова људских!
9 Јер сити душу ташту, и душу гладну пуни добра.
10 Седеше у тами и у сену смртном, оковани у тугу и у гвожђе;
11 Јер не слушаше речи Божијих, и не марише за вољу Вишњег.
12 Он поништи срце њихово страдањем; спотакоше се, и не беше кога да помогне.
13 Али завикаше ка Господу у тузи својој, и избави их из невоље њихове;
14 Изведе их из таме и сена смртног, и раскиде окове њихове.
15 Нека хвале Господа за милост Његову, и за чудеса Његова ради синова људских!
16 Јер разби врата бронзана, и преворнице гвоздене сломи.
17 Безумници страдаше за неваљале путеве своје, и за неправде своје.
18 Свако се јело гадило души њиховој, и дођоше до врата смртних.
19 Али завикаше ка Господу у тузи својој, и избави их из невоље њихове.
20 Посла реч своју и исцели их, и избави их из гроба њиховог.
21 Нека хвале Господа за милост Његову, и за чудеса Његова ради синова људских!
22 И нека принесу жртву за хвалу, и казују дела Његова у песмама!
23 Који плове по мору на корабљима, и раде на великим водама,
24 Они су видели дела Господња, и чудеса Његова у дубини.
25 Каже, и диже се силан ветар, и устају вали на њему,
26 Дижу се до небеса и спуштају до бездана: душа се њихова у невољи разлива;
27 Посрћу и љуљају се као пијани; све мудрости њихове нестаје.
28 Али завикаше ка Господу у тузи својој, и изведе их из невоље њихове.
29 Он обраћа ветар у тишину, и вали њихови умукну.
30 Веселе се кад се стишају, и води их у пристаниште које желе.
31 Нека хвале Господа за милост Његову, и за чудеса Његова ради синова људских!
32 Нека Га узвишују на сабору народном, на скупштини старешинској славе Га!
33 Он претвара реке у пустињу, и изворе водене у сухоту,
34 Родну земљу у слану пустару за неваљалство оних који живе на њој.
35 Он претвара пустињу у језера, и суву земљу у изворе водене,
36 И насељава онамо гладне. Они зидају градове за живљење;
37 Сеју поља, саде винограде и сабирају летину.
38 Благосиља их и множе се јако, и стоке им не умањује.
39 Пре их беше мало, падаху од зла и невоље, што их стизаше.
40 Он сипа срамоту на кнезове, и оставља их да лутају по пустињи где нема путева.
41 Он извлачи убогога из невоље, и племена множи као стадо.
42 Добри виде и радују се, а свако неваљалство затискује уста своја.
43 Ко је мудар, нека запамти ово, и нека познају милости Господње.
