1 И заповеди Мојсије са старешинама Израиљевим народу говорећи: Држите све ове заповести које вам ја данас заповедам.
2 И кад пређеш преко Јордана у земљу коју ти даје Господ Бог твој, подигни себи камење велико и намажи га кречом.
3 И напиши на њему све речи овог закона, кад пређеш да уђеш у земљу коју ти даје Господ Бог твој, у земљу где тече млеко и мед, као што ти је казао Господ Бог отаца твојих.
4 Када, дакле, пређеш преко Јордана, подигни то камење, за које ти заповедам данас, на гори Евалу, и намажи га кречом.
5 И начини онде олтар Господу Богу свом, олтар од камења, али га немој гвожђем тесати.
6 Од целог камења начини олтар Господу Богу свом, и на њему принеси Господу Богу свом жртве паљенице.
7 Принеси и захвалне жртве, и једи их онде, и весели се пред Господом Богом својим.
8 И напиши на том камењу све речи овог закона добро и разговетно.
9 И рече Мојсије и свештеници Левити свему Израиљу говорећи: Пази и чуј Израиљу, данас си постао народ Господа Бога свог.
10 Зато слушај глас Господа Бога свог, и твори заповести Његове и уредбе Његове, које ти ја данас заповедам.
11 И заповеди Мојсије у онај дан народу говорећи:
12 Ови нека стану да благосиљају народ на гори Гаризину, кад пређете преко Јордана: Симеун, Левије, Јуда, Исахар, Јосиф и Венијамин.
13 А ови нека стану да проклињу на гори Евалу: Рувим, Гад, Асир, Завулон, Дан, и Нефталим,
14 И нека проговоре Левити, гласовито и кажу свима у Израиљу:
15 Проклет да је човек који би начинио лик резан или ливен, ствар гадну пред Господом, дело руку уметничких, ако би и на скривеном месту метнуо. А сав народ одговарајући нека каже: Амин.
16 Проклет да је који би ружио оца свог или матер своју. А сав народ нека каже: Амин.
17 Проклет да је који би помакао међу ближњег свог. А сав народ нека каже: Амин.
18 Проклет да је који би завео слепца с пута. А сав народ неке каже: Амин.
19 Проклет да је који би изврнуо правицу дошљаку, сироти или удовици. А сав народ нека каже: Амин.
20 Проклет да је који би облежао жену оца свог, те открио скут оца свог. А сав народ нека каже: Амин.
21 Проклет да је који би облежао какво год живинче. А сав народ нека каже: Амин.
22 Проклет да је који би облежао сестру своју, кћер оца свог или кћер матере своје. А сав народ нека каже: Амин.
23 Проклет да је који би облежао ташту своју. А сав народ нека каже: Амин.
24 Проклет да је који би убио ближњег свог из потаје. А сав народ нека каже: Амин.
25 Проклет да је који би примио какав поклон да убије човека права. А сав народ нека каже: Амин.
26 Проклет да је који не би остао на речима овог закона, и творио их. А сав народ нека каже: Амин.
