1 Ви сте синови Господа Бога свог; немојте се резати нити бријати међу очима за мртвацем.
2 Јер си народ свет Господу Богу свом, и тебе изабра Господ да си му народ особит између свих народа на земљи.
3 Не једи ништа гадно.
4 Ово су животиње које ћете јести: говече, овцу, козу,
5 Јелена, срну, бивола, дивокозу, једнорога и козу камењачу;
6 И све животиње које имају папке расцепљене на двоје, и које преживају између животиња, њих једите.
7 Али не једите оне које само преживају или које само имају папке расцепљене на двоје, као: камилу, зеца, питомог зеца, јер преживају, а немају папке раздвојене; да вам је нечисто;
8 Ни свињче, јер има раздвојене папке, али не прежива; да вам је нечисто; месо од њега не једите, и стрва се његовог не дохватајте.
9 А између оних што су у води, једите ове: шта год има пера и љуске, једите;
10 А што нема пера и љуске, не једите; да вам је нечисто.
11 Све птице чисте једите;
12 А ове не једите: орла, ни јастреба, ни морског орла,
13 Ни сокола, ни еју, ни крагуја по врстама њиховим,
14 Ни гаврана по врстама његовим,
15 Ни ћука, ни совуљагу, ни лиску, ни копца по врстама његовим,
16 Ни буљину, ни ражња, ни лабуда,
17 Ни гема, ни свраку, ни гњурца,
18 Ни роду, ни чапљу по врстама њеним, ни пупавца, ни љиљка.
19 И све бубине крилате да су вам нечисте; не једите их.
20 И све птице чисте једите.
21 Ништа мрцино не једите; дошљаку који је код тебе подај нека једе, или продај туђину; јер си народ свет Господу Богу свом; не кувај јаре у млеку матере његове.
22 Десетак дај од свега рода усева свог, што дође с њиве твоје сваке године.
23 И једи пред Господом Богом својим на месту које изабере да онде настани име своје, десетак од жита свог, од вина свог и уља свог, и првине стоке своје крупне и ситне, да се учиш бојати се Господа Бога свог свагда.
24 Ако би ти пут био далек, те не би могао однети зато што је далеко од тебе место, које изабере Господ Бог твој да онде намести име своје, кад те Господ Бог твој благослови,
25 Онда ужини у новац, и узевши у руку своју отиди у место које изабере Господ Бог твој,
26 И за те новце узми шта зажели душа твоја, говеда, оваца, вина или другог јаког пића, и шта год би зажелела душа твоја, па једи онде пред Господом Богом својим, и весели се ти и дом твој.
27 Али Левита који би био у месту твом, немој оставити јер нема део ни наследство с тобом.
28 Сваке треће године одвој сав десетак од доходака својих оне године, и остави га у свом месту.
29 Па нека дођу Левити (јер немају део ни наследство с тобом) и дошљаци и сироте и удовице што су у месту твом, и нека једу и насите се, да би те благословио Господ Бог твој у сваком послу руку твојих, који би радио.
