1 А беше на целој земљи један језик и једнаке речи.
2 А кад отидоше од истока, нађоше равницу у земљи сенарској, и населише се онде.
3 Па рекоше међу собом: Хајде да правимо плоче и да их у ватри печемо. И беху им опеке место камена и смола земљана место креча.
4 После рекоше: Хајде да сазидамо град и кулу, којој ће врх бити до неба, да стечемо себи име, да се не бисмо расејали по земљи.
5 А Господ сиђе да види град и кулу, што зидаху синови човечији.
6 И рече Господ: Гле, народ један, и један језик у свих, и то почеше радити, и неће им сметати ништа да не ураде шта су наумили.
7 Хајде да сиђемо, и да им пометемо језик, да не разумеју један другог шта говоре.
8 Тако их Господ расу оданде по свој земљи, те не сазидаше града.
9 Зато се прозва Вавилон, јер онде помете Господ језик целе земље, и оданде их расу Господ по свој земљи.
10 Ово је племе Симово: беше Симу сто година, кад роди Арфаксада, друге године после потопа.
11 А родив Арфаксада поживе Сим пет стотина година, рађајући синове и кћери.
12 А Арфаксад поживе тридесет и пет година, и роди Салу;
13 А родив Салу поживе Арфаксад четири стотине и три године, рађајући синове и кћери.
14 А Сала поживе тридесет година, и роди Евера;
15 А родив Евера поживе Сала четири стотине и три године, рађајући синове и кћери.
16 А Евер поживе тридесет и четири године, и роди Фалека;
17 А родив Фалека поживе Евер четири стотине и тридесет година, рађајући синове и кћери.
18 А Фалек поживе тридесет година, и роди Рагава;
19 А родив Рагава поживе Фалек двеста и девет година, рађајући синове и кћери.
20 А Рагав поживе тридесет и две године, и роди Серуха;
21 А родив Серуха поживе Рагав двеста и седам година, рађајући синове и кћери.
22 А Серух поживе тридесет година, и роди Нахора;
23 А родив Нахора поживе Серух двеста година, рађајући синове и кћери.
24 А Нахор поживе двадесет и девет година, и роди Тару;
25 А родив Тару поживе Нахор сто и деветнаест година, рађајући синове и кћери.
26 А Тара поживе седамдесет година, и роди Аврама, Нахора и Арана.
27 А ово је племе Тарино: Тара роди Аврама, Нахора и Арана; а Аран роди Лота.
28 И умре Аран пре Таре оца свог на постојбини својој, у Уру халдејском.
29 И ожени се Аврам и Нахор, и жени Аврамовој беше име Сара а жени Нахоровој име Мелха, кћи Арама оца Мелхе и Јесхе.
30 А Сара беше нероткиња, и не имаше порода.
31 И узе Тара сина свог Аврама и Лота сина Ароновог, унука свог, и Сару снаху своју, жену Аврама сина свог; и пођоше заједно из Ура халдејског да иду у земљу хананску, и дођоше до Харана, и онде се настанише.
32 И поживе Тара свега двеста и пет година; и умре Тара у Харану.
