1 Иза тога Адам позна Јеву жену своју, а она затрудне и роди Кајина, и рече: Добих човека од Господа.
2 И роди опет брата његовог Авеља. И Авељ поста пастир а Кајин ратар.
3 А после неког времена догоди се, те Кајин принесе Господу принос од рода земаљског;
4 А и Авељ принесе од првина стада свог и од њихове претилине. И Господ погледа на Авеља и на његов принос,
5 А на Кајина и на његов принос не погледа. Зато се Кајин расрди веома, и лице му се промени.
6 Тада рече Господ Кајину: Што се срдиш? Што ли ти се лице промени?
7 Нећеш ли бити мио, кад добро чиниш? А кад не чиниш добро, грех је на вратима. А воља је његова под твојом влашћу, и ти си му старији.
8 После говораше Кајин с Авељем братом својим. Али кад беху у пољу, скочи Кајин на Авеља брата свог, и уби га.
9 Тада рече Господ Кајину: Где ти је брат Авељ? А он одговори: Не знам; зар сам ја чувар брата свог?
10 А Бог рече: Шта учини! Глас крви брата твог виче са земље к мени.
11 И сада, да си проклет на земљи, која је отворила уста своја да прими крв брата твог из руке твоје.
12 Кад земљу узрадиш, неће ти више давати блага свог. Бићеш потукач и бегунац на земљи.
13 А Кајин рече Господу: Кривица је моја велика да ми се не може опростити.
14 Ево ме тераш данас из ове земље да се кријем испред Тебе, и да се скитам и потуцам по земљи, па ће ме убити ко ме удеси.
15 А Господ му рече: Зато ко убије Кајина, седам ће се пута то покајати. И начини Господ знак на Кајину да га не убије ко га удеси.
16 И отиде Кајин испред Господа, и насели се у земљи наидској на истоку према Едему.
17 И позна Кајин жену своју, а она затрудне и роди Еноха. И сазида град и прозва га по имену сина свог Енох.
18 А Еноху роди се Гаидад; а Гаидад роди Малелеила: а Малелеило роди Матусала; а Матусал роди Ламеха.
19 И узе Ламех две жене: једној беше име Ада а другој Села.
20 И Ада роди Јовила; од њега се народише који живе под шаторима и стоку пасу.
21 А брату његовом беше име Јувал; од њега се народише гудачи и свирачи.
22 А и Села роди Товела, који беше вешт ковати свашта од бронзе и од гвожђа; а сестра Товелу беше Ноема.
23 И рече Ламех својим женама, Ади и Сели: Чујте глас мој, жене Ламехове, послушајте речи моје: убићу човека за рану своју и младића за масницу своју.
24 Кад ће се Кајин осветити седам пута, Ламех ће седамдесет и седам пута.
25 А Адам опет позна жену своју, и она роди сина, и наде му име Сит, јер ми, рече, Бог даде другог сина за Авеља, ког уби Кајин.
26 И Ситу се роди син, коме надеде име Енос. Тада се поче призивати име Господње.
