1 Децо! Слушајте своје родитеље у Господу: јер је ово право.
2 Поштуј оца свог и матер: ово је прва заповест с обећањем:
3 Да ти благо буде, и да живиш дуго на земљи.
4 И ви очеви! Не раздражујте децу своју, него их гајите у науци и у страху Господњем.
5 Слуге! Слушајте господаре своје по телу, са страхом и дрхтањем, у простоти срца свог, као и Христа;
6 Не само пред очима радећи као људима да угађате, него као слуге Христове, творећи вољу Божију од срца.
7 Драговољно служите, као Господу а не као људима,
8 Знајући да сваки што учини добро оно ће и примити од Господа, био роб или слободњак.
9 И ви господари, тако чините њима остављајући претње, знајући да је и вама самим и њима Господар на небесима, и Он не гледа ко је ко.
10 А даље, браћо моја, јачајте у Господу и у сили јачине Његове.
11 Обуците се у све оружје Божије, да бисте се могли одржати против лукавства ђаволског:
12 Јер наш рат није с крвљу и с телом, него с поглаварима и властима, и с управитељима таме овог света, с духовима пакости испод неба.
13 Тога ради узмите све оружје Божије, да бисте се могли бранити у зли дан, и свршивши све одржати се.
14 Станите дакле опасавши бедра своја истином и обукавши се у оклоп правде,
15 И обувши ноге у приправу јеванђеља мира;
16 А сврх свега узмите штит вере о који ћете моћи погасити све распаљене стреле нечастивог;
17 И кацигу спасења узмите, и мач духовни који је реч Божија.
18 И сваком молитвом и мољењем молите се Богу духом без престанка, и уз то стражите са сваким трпљењем и молитвом за све свете,
19 И за мене, да ми се да реч кад отворим уста своја, да обзнаним са слободом тајну јеванђеља,
20 За које сам посланик у оковима, да у Њему говорим слободно, као што ми се пристоји.
21 А да и ви знате како сам ја и шта радим, све ће вам казати Тихик, љубазни брат и верни слуга у Господу,
22 Ког послах к вама за то исто да знате како смо ми, и да утеши срца ваша.
23 Мир браћи и љубав с вером од Бога Оца и Господа Исуса Христа.
24 Благодат са свима који љубе Господа нашег Исуса Христа једнако. Амин.
