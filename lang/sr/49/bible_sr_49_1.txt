1 Од Павла, по вољи Божијој апостола Исуса Христа, светима који су у Ефесу, и вернима у Христу Исусу:
2 Благодат вам и мир од Бога Оца нашег и Господа Исуса Христа.
3 Благословен Бог и Отац Господа нашег Исуса Христа, који нас је благословио сваким благословом духовним на небесима кроз Христа;
4 Као што нас изабра кроз Њега пре постања света, да будемо свети и праведни пред Њим у љубави,
5 Одредивши нас напред кроз Исуса Христа себи на посинаштво, по угодности воље своје,
6 На похвалу славне благодати своје којом нас облагодати у Љубазноме,
7 У коме имамо избављење крвљу Његовом, и опроштење греха, по богатству благодати Његове,
8 Коју је преумножио у нама у свакој премудрости и разуму,
9 Показавши нам тајну воље своје, по угодности својој коју напред показа у Њему,
10 За уредбу извршетка времена, да се све састави у Христу што је на небесима и на земљи; у Њему,
11 Кроз ког и наследници постасмо, напред одређени бивши по наредби Бога који све чини по савету воље своје,
12 Да бисмо били на хвалу славе Његове, ми који смо се напред уздали у Христа,
13 Кроз ког и ви, чувши реч истине, јеванђеље спасења свог, у коме и веровавши запечатисте се Светим Духом обећања,
14 Који је залог наследства нашег за избављење течевине на хвалу славе Његове.
15 Зато и ја чувши вашу веру у Христа Исуса, и љубав к свима светима,
16 Не престајем захваљивати за вас, и спомињати вас у својим молитвама,
17 Да Бог Господа нашег Исуса Христа, Отац славе, даде вам Духа премудрости и откривења да Га познате,
18 И бистре очи срца вашег да бисте могли видети шта је нада Његовог звања, и које је богатство славе наследства Његовог у светима,
19 И каква је изобилна величина силе Његове на нама који верујемо по чињењу превелике силе Његове,
20 Коју учини у Христу, кад Га подиже из мртвих и посади себи с десне стране на небесима,
21 Над свим поглаварствима, и властима, и силама, и господствима, и над сваким именом што се може назвати, не само на овом свету него и на оном који иде.
22 И све покори под ноге Његове, и Њега даде за главу цркви, над свима,
23 Која је тело Његово, пунина Оног који све испуњава у свему.
