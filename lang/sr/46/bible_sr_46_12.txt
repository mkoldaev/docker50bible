1 А за духовне дарове нећу вам, браћо, затајити.
2 Знате да, кад бејасте незнабошци, идосте к идолима безгласним, како вас вођаху.
3 Зато вам дајем на знање да нико ко духом Божијим говори неће рећи: Анатемате Исуса; и нико не може Исуса Господом назвати осим Духом Светим.
4 Дарови су различни, али је Дух један.
5 И различне су службе, али је један Господ.
6 И различне су силе, али је један Бог који чини све у свему.
7 А у свакоме се појављује Дух на корист;
8 Јер једном се даје Духом реч премудрости; а другом реч разума по истом Духу;
9 А другом вера, тим истим Духом; а другом дар исцељивања, по том истом Духу;
10 А другом да чини чудеса, а другом пророштво, а другом да разликује духове, а другом различни језици, а другом да казује језике.
11 А ово све чини један и тај исти Дух раздељујући по својој власти свакоме како хоће.
12 Јер као што је тело једно и уде има многе, а сви уди једног тела, премда су многи, једно су тело: тако и Христос.
13 Јер једним духом ми се сви крстисмо у једно тело, били Јевреји, или Грци, или робови, или сами своји; и сви се једним Духом напојисмо.
14 Јер тело није један уд, него многи.
15 Ако каже нога; ја нисам рука, нисам од тела; еда ли зато није од тела?
16 И ако каже ухо; ја нисам око, нисам од тела; еда ли зато није од тела? Кад би све тело било око, где је чувење?
17 А кад би све било чувење, где је мирисање?
18 Али Бог постави све уде у телу како је кога хтео.
19 А кад би сви били један уд, где је тело?
20 Сад су пак многи уди, а једно тело.
21 Али око не може рећи руци: Не требаш ми; или опет глава ногама: Не требате ми.
22 Него још који се уди тела чине да су најслабији најпотребнији су.
23 И који нам се чине да су најсрамотнији на телу, на оне ударамо највећу част;
24 И непоштени наши уди највеће поштење имају; а поштени уди не требају. Али Бог сложи тело и најхуђем уду даде највећу част,
25 Да не буде распре у телу, него да се уди једнако брину један за другог.
26 И ако страда један уд, с њим страдају сви уди; а ако ли се један уд слави, с њим се радују сви уди.
27 А ви сте тело Христово, и уди међу собом.
28 И једне дакле постави Бог у цркви прво апостоле, друго пророке, треће учитеље, а потом чудотворце, онда дарове исцељивања, помагања, управљања, различне језике.
29 Еда ли су сви апостоли? Еда ли су сви пророци? Еда ли су сви учитељи? Еда ли су сви чудотворци?
30 Еда ли сви имају дарове исцељивања? Еда ли сви говоре језике? Еда ли сви казују?
31 Старајте се, пак, за веће дарове; па ћу вам још бољи пут показати.
