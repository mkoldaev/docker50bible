1 Али нећу вам затајити, браћо, да очеви наши сви под облаком бише, и сви кроз море прођоше;
2 И сви се у Мојсија крстише у облаку и мору;
3 И сви једно јело духовно једоше;
4 И сви једно пиће духовно пише; јер пијаху од духовне стене која иђаше за њима: а стена беше Христос.
5 Али многи од њих не беху по Божијој вољи, јер бише побијени у пустињи.
6 А ово бише угледи нама, да ми не желимо зала, као и они што желеше.
7 Нити бивајте идолопоклоници, као неки од њих, као што стоји написано: Седоше људи да једу и да пију, и усташе да играју.
8 Нити да се курвамо, као неки од њих што се курваше, и паде их у један дан двадесет и три хиљаде.
9 Нити да кушамо Христа, као што неки од њих кушаше, и од змија изгибоше.
10 Нити да вичемо на Бога, као неки од њих што викаше, и изгибоше од крвника.
11 Ово се пак све догађаше угледи њима, а написа се за науку нама, на које последак света дође.
12 Јер који мисли да стоји нека се чува да не падне.
13 Друго искушење не дође на вас осим човечијег; али је веран Бог који вас неће пустити да се искушате већма него што можете, него ће учинити с искушењем и крај, да можете поднети.
14 Зато, љубазна браћо моја, бежите од идолопоклонства.
15 Као мудрима говорим; судите ви шта говорим.
16 Чаша благослова коју благосиљамо није ли заједница крви Христове? Хлеб који ломимо није ли заједница тела Христовог?
17 Јер смо један хлеб, једно тело многи; јер сви у једном хлебу имамо заједницу.
18 Гледајте Израиља по телу: који једу жртве нису ли заједничари олтара?
19 Шта дакле говорим? Да је идол шта? Или идолска жртва да је шта?
20 Није; него шта жртвују незнабошци, да ђаволима жртвују, а не Богу; а ја нећу да сте ви заједничари са ђаволима.
21 Не можете пити чаше Господње и чаше ђаволске; не можете имати заједницу у трпези Господњој и у трпези ђаволској.
22 Или да пркосимо Господу? Еда ли смо ми јачи од Њега?
23 Све ми је слободно, али није све на корист; све ми је слободно, али све не иде на добро.
24 Нико да не гледа шта је његово, него сваки да гледа шта је другог.
25 Све што се продаје на месарници, једите, и ништа не испитујте савести ради;
26 Јер је Господња земља и шта је на њој.
27 Ако ли вас ко од неверника позове, и хоћете ићи, једите све што се пред вас донесе, и не премишљајте ништа савести ради.
28 Ако ли вам пак ко рече: Ово је идолска жртва, не једите ради оног који вам каже, и ради савести; јер је Господња земља и шта је на њој.
29 Али не говорим за савест твоју, него другог; јер зашто да моју слободу суди савест другог?
30 Ако ја с благодаћу уживам, зашто да се хули на мене за оно за шта ја захваљујем?
31 Ако дакле једете, ако ли пијете, ако ли шта друго чините, све на славу Божију чините.
32 Не будите на саблазан ни Јеврејима, ни Грцима, ни цркви Божијој,
33 Као што ја у свачему свима угађам, не тражећи своје користи него многих, да се спасу.
