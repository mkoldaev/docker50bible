1 Од Павла вољом Божијом позваног апостола Исуса Христа, и од Состена брата,
2 Цркви Божијој која је у Коринту, освећенима у Христу Исусу, позванима светима, са свима који призивају име Господа нашег Исуса Христа на сваком месту и њиховом и нашем:
3 Благодат вам и мир од Бога Оца нашег и Господа Исуса Христа.
4 Захваљујем свагда Богу свом за вас што вам је дана благодат Божија у Христу Исусу,
5 Те се у свему обогатисте кроза Њ, у свакој речи и сваком разуму,
6 Као што се сведочанство Христово утврди међу вама;
7 Тако да немате недостатка ни у једном дару, ви који чекате откривења Господа нашег Исуса Христа,
8 Који ће вас и утврдити до самог краја да будете прави на дан Господа нашег Исуса Христа.
9 Веран је Бог који вас позва у заједницу Сина свог Исуса Христа, Господа нашег.
10 Молим вас пак, браћо, именом Господа нашег Исуса Христа да сви једно говорите, и да не буду међу вама распре, него да будете утврђени у једном разуму и у једној мисли.
11 Јер сам чуо за вас, браћо моја, од Хлојиних домашњих да су свађе међу вама,
12 А то кажем да један од вас говори: Ја сам Павлов; а други: Ја сам Аполов; а трећи: Ја сам Кифин; а четврти: Ја сам Христов.
13 Еда ли се Христос раздели? Еда ли се Павле разапе за вас? Или се у име Павлово крстисте?
14 Хвала Богу што ја ниједног од вас не крстих осим Криспа и Гаја;
15 Да не рече ко да у своје име крстих.
16 А крстих и Стефанин дом: даље не знам јесам ли кога другог крстио.
17 Јер Христос не посла мене да крстим, него да проповедам јеванђеље, не премудрим речима, да не изгуби силу крст Христов.
18 Јер је реч крстова лудост онима који гину; а нама је који се спасавамо сила Божија.
19 Јер је писано: Погубићу премудрост премудрих, и разум разумних одбацићу.
20 Где је премудри? Где је књижевник? Где је препирач овог века? Не претвори ли Бог мудрост овог света у лудост?
21 Јер будући да у премудрости Божијој не позна свет премудрошћу Бога, била је Божија воља да лудошћу поучења спасе оне који верују.
22 Јер и Јевреји знаке ишту, и Грци премудрости траже.
23 А ми проповедамо Христа разапетог, Јеврејима, дакле, саблазан а Грцима безумље;
24 Онима пак који су позвани, и Јеврејима и Грцима, Христа, Божију силу и Божију премудрост.
25 Јер је лудост Божија мудрија од људи, и слабост је Божија јача од људи.
26 Јер погледајте знање своје, браћо, да нема ни много премудрих по телу, ни много силних ни много племенитих;
27 Него што је лудо пред светом оно изабра Бог да посрами премудре; и што је слабо пред светом оно изабра Бог да посрами јако;
28 И што је неплеменито пред светом и уништено изабра Бог, и што није, да уништи оно што јесте,
29 Да се не похвали ниједно тело пред Богом.
30 Из ког сте ви у Христу Исусу, који нам поста премудрост од Бога и правда и освећење и избављење.
31 Да (као што се пише) ко се хвали, Господом да се хвали.
