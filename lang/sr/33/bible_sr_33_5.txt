1 Сабери се сада у чете, четнице, опседни нас, нека бију прутом по образу судију Израиљевог.
2 А ти, Витлејеме Ефрато, ако и јеси најмањи међу хиљадама Јудиним, из тебе ће ми изаћи који ће бити Господар у Израиљу, коме су изласци од почетка, од вечних времена.
3 Зато ће их оставити докле не роди она која ће родити; тада ће се остатак браће Његове вратити са синовима Израиљевим.
4 И стајаће и пашће их силом Господњом, величанством имена Господа Бога свог; и они ће наставати, јер ће Он тада бити велик до крајева земље.
5 И Он ће бити мир; кад дође Асирац у нашу земљу, и кад ступи у дворе наше, тада ћемо подигнути на њ седам пастира и осам кнезова из народа.
6 И они ће опасти земљу асирску мачем и земљу Невродову на вратима његовим; и Он ће нас избавити од Асирца кад дође у нашу земљу и кад ступи на међу нашу.
7 И остатак ће Јаковљев бити усред многих народа као роса од Господа и као ситан дажд по трави, која не чека човека нити се узда у синове човечје.
8 И остатак ће Јаковљев бити међу народима, усред многих народа, као лав међу зверима шумским, као лавић међу стадима оваца, који кад иде тлачи и растрже, и нема никога да избави.
9 Рука ће ти се узвисити над противницима твојим и сви ће се непријатељи твоји истребити.
10 И у оно ћу време, говори Господ, истребити коње исред тебе и потрћу кола твоја.
11 И затрћу градове у твојој земљи, и развалићу сва тврда места твоја;
12 И истребићу врачање из руку твојих, и нећеш имати гатаре;
13 И истребићу ликове твоје резане и ступове твоје исред тебе, и нећеш се више клањати делу руку својих;
14 И искоренићу гајеве твоје исред тебе, и раскопаћу градове твоје,
15 И извршићу освету с гневом и љутином на народима који не слушаше.
