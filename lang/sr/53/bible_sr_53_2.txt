1 Али вас молимо, браћо, за долазак Господа нашег Исуса Христа, и за наш састанак у Њему,
2 Да се не дате ласно покренути од ума, нити да се плашите, ни духом ни речју, ни посланицом, као да је од нас послана, да је већ настао дан Христов.
3 Да вас нико не превари никаквим начином; јер неће доћи док не дође најпре отпад, и не покаже се човек безакоња, син погибли,
4 Који се противи и подиже више свега што се зове Бог или се поштује, тако да ће он сести у цркви Божјој као Бог показујући себе да је Бог.
5 Не памтите ли да сам вам ово казивао још кад сам код вас био?
6 И сад знате шта задржава да се не јави у своје време.
7 Јер се већ ради тајна безакоња, само док се уклони онај који сад задржава.
8 Па ће се онда јавити безаконик, ког ће Господ Исус убити духом уста својих, и искоренити светлошћу доласка свог;
9 Ког је долазак по чињењу сотонином са сваком силом, и знацима и лажним чудесима,
10 И са сваком преваром неправде међу онима који гину: јер љубави истине не примише, да би се спасли.
11 И зато ће им Бог послати силу преваре, да верују лажи;
12 Да приме суд сви који не вероваше истини, него волеше неправду.
13 А ми смо дужни свагда захваљивати Богу за вас, браћо љубазна Господу! Што вас је Бог од почетка изабрао за спасење у светињи Духа и вери истине.
14 У које вас дозва јеванђељем нашим, да добијете славу Господа нашег Исуса Христа.
15 Тако дакле, браћо, стојте и држите уредбе којима се научисте или речју или из посланице наше.
16 А сам Господ наш Исус Христос, и Бог и Отац наш, коме омилесмо и даде нам утеху вечну и наду добру у благодати,
17 Да утеши срца ваша и да вас утврди у свакој речи и делу добром.
