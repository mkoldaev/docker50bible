1 После тога разби Давид Филистеје, и покори их, и узе Давид Метег-Аму из руку филистејских.
2 Разби и Моавце, и измери их ужем поваљавши их по земљи, и измери их два ужа да се погубе а једно уже да се оставе у животу. И Моавци посташе слуге Давидове, и плаћаху му данак.
3 Давид разби и Адад-Езера сина Реововог цара совског, изашав да рашири власт своју до реке Ефрата.
4 И зароби их Давид хиљаду и седам стотина коњаника и двадесет хиљада пешака, и подреза Давид жиле свим коњима колским, само остави за сто кола.
5 И беху дошли Сирци из Дамаска у помоћ Адад-Езеру цару совском, и Давид поби двадесет и две хиљаде Сираца.
6 И намести Давид војску у Сирији што је под Дамаском, и Сирци посташе слуге Давидове плаћајући му данак. И Господ чуваше Давида куда год иђаше.
7 И Давид узе златне штитове које имаху слуге Адад-Езерове, и донесе их у Јерусалим.
8 И из Ветаха и из Виротаја, градова Адад-Езерових, однесе цар Давид силну бронзу.
9 А кад чу Тоја, цар ематски, да је Давид побио сву војску Адад-Езерову,
10 Посла Тоја Јорама сина свог к цару Давиду да га поздрави и да му честита што је војевао на Адад-Езера и убио га, јер Тоја имаше рат с Адад-Езером; и донесе Јорам закладе златне и сребрне и бронзане.
11 Па и то цар Давид посвети Господу са сребром и златом што беше посветио од свих народа које покори,
12 Од Сираца и од Моаваца и од синова Амонових и од Филистеја и од Амалика, и од плена Адад-Езера сина Реововог, цара совског.
13 И Давид стече име кад се врати побивши Сирце, осамнаест хиљада у сланој долини.
14 И намести војску по Идумеји, по свој Идумеји намести војску, и сви Едомци посташе слуге Давидове. И Господ чуваше Давида куда год иђаше.
15 Тако царова Давид над свим Израиљем, судећи и дајући правду свему народу свом.
16 И Јоав син Серујин беше над војском; а Јосафат син Ахилудов паметар;
17 А Садок син Ихитовов и Ахимелех син Авијатаров свештеници; а Сераја писар;
18 А Венаја син Јодајев беше над Херетејима и Фелетејима; а синови Давидови кнезови.
