1 Шта је дакле бољи Јеврејин од других људи? Или шта помаже обрезање?
2 Много свакојако; прво што су им поверене речи Божије.
3 А што неки не вероваше, шта је за то? Еда ће њихово неверство веру Божију укинути?
4 Боже сачувај! Него Бог нека буде истинит, а човек сваки лажа, као што стоји написано: Да се оправдаш у својим речима, и да победиш кад ти стану судити.
5 Ако ли неправда наша Божију правду подиже, шта ћемо рећи? Еда ли је Бог неправедан кад се срди? По човеку говорим:
6 Боже сачувај! Јер како би могао Бог судити свету?
7 Јер ако истина Божија у мојој лажи већа постане на славу Његову, зашто још и ја као грешник да будем осуђен?
8 Зашто, дакле (као што вичу на нас, и као што кажу неки да ми говоримо) да не чинимо зла да дође добро? Њима ће суд бити праведан.
9 Шта дакле? Јесмо ли бољи од њих? Нипошто! Јер горе доказасмо да су и Јевреји и Грци сви под грехом,
10 Као што стоји написано: Ни једног нема праведног;
11 Ни једног нема разумног, и ни једног који тражи Бога;
12 Сви се уклонише и заједно неваљали посташе: нема га који чини добро, нема ни једног циглог.
13 Њихово је грло гроб отворен, језицима својим варају, и јед је аспидин под уснама њиховим.
14 Њихова су уста пуна клетве и горчине.
15 Њихове су ноге брзе да проливају крв.
16 На путевима је њиховим раскопавање и невоља;
17 И пут мирни не познаше.
18 Нема страха Божијег пред очима њиховим.
19 А знамо да оно што закон говори, говори онима који су у закону, да се свака уста затисну, и сав свет да буде крив Богу;
20 Јер се делима закона ни једно тело неће оправдати пред Њим; јер кроз закон долази познање греха.
21 А сад се без закона јави правда Божија, посведочена од закона и од пророка;
22 А правда Божија вером Исуса Христа у све и на све који верују; јер нема разлике.
23 Јер сви сагрешише и изгубили славу Божију,
24 И оправдаће се за бадава благодаћу Његовом, откупом Исуса Христа.
25 Ког постави Бог очишћење вером у крви Његовој да покаже своју правду опроштењем пређашњих греха;
26 У подношењу Божијем, да покаже правду своју у садашње време да је Он праведан и да правда оног који је од вере Исусове.
27 Где је, дакле, хвала? Прође. Каквим законом? Је ли законом дела? Не, него законом вере.
28 Мислимо дакле да ће се човек оправдати вером без дела закона.
29 Или је само јеврејски Бог, а не и незнабожачки? Да, и незнабожачки.
30 Јер је Један Бог који ће оправдати обрезање из вере и необрезање вером.
31 Кваримо ли дакле закон вером? Боже сачувај! Него га још утврђујемо.
