1 Оправдавши се, дакле, вером, имамо мир с Богом кроз Господа свог Исуса Христа,
2 Кроз ког и приступ нађосмо вером у ову благодат у којој стојимо, и хвалимо се надањем славе Божије.
3 Не само, пак, то него се хвалимо и невољама, знајући да невоља трпљење гради;
4 А трпљење искуство, а искуство надање;
5 А надање неће се осрамотити, јер се љубав Божија изли у срца наша Духом Светим који је дат нама.
6 Јер Христос још кад слаби бејасмо умре у време своје за безбожнике.
7 Јер једва ко умре за праведника; за доброга може бити да би се ко усудио умрети.
8 Али Бог показује своју љубав к нама што Христос још кад бејасмо грешници умре за нас.
9 Много ћемо, дакле, већма бити кроза Њ спасени од гнева кад смо се сад оправдали крвљу Његовом.
10 Јер кад смо се помирили с Богом смрћу Сина његовог док смо још били непријатељи, много ћемо се већма спасти у животу Његовом кад смо се помирили.
11 Не само, пак то, него се хвалимо и Богом кроз Господа свог Исуса Христа, кроз ког сад примисмо помирење.
12 Зато, као што кроз једног човека дође на свет грех, и кроз грех смрт, и тако смрт уђе у све људе, јер сви сагрешише.
13 Јер грех беше на свету до закона; али се грех не примаше кад не беше закона;
14 Него царова смрт од Адама тја до Мојсија и над онима који нису сагрешили преступивши као Адам, који је прилика Оног који хтеде доћи.
15 Али дар није тако као грех; јер кад кроз грех једног помреше многи, много се већа благодат Божија и дар изли изобилно на многе благодаћу једног човека, Исуса Христа.
16 И дар није као грех једног: јер за грех једног би осуђење, а дар од многих грехова оправдање.
17 Јер кад за грех једног царова смрт кроз једног, колико ће већма они који примају изобиље благодати и дар правде у животу царовати кроз једног Исуса Христа!
18 Зато, дакле, као што за грех једног дође осуђење на све људе, тако и правдом једног дође на све људе оправдање живота.
19 Јер као што непослушањем једног човека посташе многи грешни, тако ће и послушањем једног бити многи праведни.
20 А закон дође уз то да се умножи грех; јер где се умножи грех онде се још већма умножи благодат,
21 Да као што царова грех за смрт, тако и благодат да царује правдом за живот вечни, кроз Исуса Христа Господа нашег.
