1 Браћо! Жеља је мог срца и молитва к Богу за спасење Израиља.
2 Јер им сведочим да имају ревност за Бога, али не по разуму.
3 Јер не познајући правде Божије и гледајући да своју правду утврде не покоравају се правди Божијој.
4 Јер је Христос свршетак закона: који Га год верује оправдан је.
5 Јер Мојсије пише за правду која је од закона: Који човек тако чини живеће у том.
6 А правда која је од вере овако говори: Да не кажеш у срцу свом: Ко ће изићи на небо? То јест да сведе Христа;
7 Или: Ко ће сићи у бездан? То јест да изведе Христа из мртвих.
8 Али шта говори писмо? Близу ти је реч у устима твојим и у срцу твом, то јест реч вере коју проповедамо.
9 Јер, ако признајеш устима својим да је Исус Господ, и верујеш у срцу свом да Га Бог подиже из мртвих, бићеш спасен.
10 Јер се срцем верује за правду, а устима се признаје за спасење.
11 Јер писмо говори: Који Га год верује неће се постидети.
12 Јер нема разлике међу Јеврејином и Грком: јер је Он Бог свих, и богат за све који Га призивају.
13 Јер који год призове име Господње спашће се.
14 Како ће, дакле, призвати кога не вероваше? А како ће веровати кога не чуше? А како ће чути без проповедника?
15 А како ће проповедати ако не буду послани? Као што стоји написано: Како су красне ноге оних који доносе глас за мир, који доносе глас за добро!
16 Али сви не послушаше јеванђеље: јер Исаија говори: Господе! Ко верова нашем проповедању?
17 Тако, дакле, вера бива од проповедања, а проповедање речју Божијом.
18 Него, велим: зар не чуше? Још оде по свој земљи глас њихов, и по крајевима васионог света речи њихове.
19 Него велим: зар не разуме Израиљ? Први Мојсије говори: Ја ћу раздражити, не својим народом, неразумним народом расрдићу вас.
20 А Исаија говори слободно: Нађоше ме који ме не траже; и јавих се онима који за ме не питају.
21 А к Израиљу говори: Сав дан пружах руке своје к народу који не да да му се каже и одговара на супрот.
