1 Тада ће бити царство небеско као десет девојака које узеше жишке своје и изиђоше на сусрет женику.
2 Пет од њих беху мудре, а пет луде.
3 И луде узевши жишке своје не узеше са собом уља.
4 А мудре узеше уље у судовима са жишцима својим.
5 А будући да женик одоцни, задремаше све, и поспаше.
6 А у поноћи стаде вика: Ето женика где иде, излазите му на сусрет.
7 Тада усташе све девојке оне и украсише жишке своје.
8 А луде рекоше мудрима: Дајте нам од уља свог, јер наши жишци хоће да се угасе.
9 А мудре одговорише говорећи: Да не би недостало и нама и вама, боље је идите к трговцима и купите себи.
10 А кад оне отидоше да купе, дође женик, и готове уђоше с њим на свадбу, и затворише се врата.
11 А после дођоше и оне друге девојке говорећи: Господару! Господару! Отвори нам.
12 А Он одговарајући рече им: Заиста вам кажем: не познајем вас.
13 Стражите дакле, јер не знате дан ни час у који ће Син човечији доћи.
14 Јер као што човек полазећи дозва слуге своје и предаде им благо своје;
15 И једном, дакле, даде пет таланата, а другом два, а трећем један, сваком према његовој моћи; и отиде одмах.
16 А онај што прими пет таланата отиде те ради с њима, и доби још пет таланата.
17 Тако и онај што прими два доби и он још два.
18 А који прими један отиде те га закопа у земљу и сакри сребро господара свог.
19 А по дугом времену дође господар тих слуга, и стаде се рачунати с њима.
20 И приступивши онај што је примио пет таланата, донесе још пет таланата говорећи: Господару! Предао си ми пет таланата; ево још пет таланата ја сам добио с њима.
21 А господар његов рече му: Добро, слуго добри и верни! У малом био си ми веран, над многим ћу те поставити; уђи у радост господара свог.
22 А приступивши и онај што је примио два таланта рече: Господару! Предао си ми два таланта; ево још два таланта ја сам добио с њима.
23 А господар његов рече му: Добро, слуго добри и верни! У малом био си ми веран, над многим ћу те поставити; уђи у радост господара свог.
24 А приступивши и онај што је примио један таланат рече: Господару! Знао сам да си ти тврд човек: жњеш где ниси сејао, и купиш где ниси вејао;
25 Па се побојах и отидох те сакрих таланат твој у земљу; и ево ти своје.
26 А господар његов одговарајући рече му: Зли и лењиви слуго! Знао си да ја жњем где нисам сејао, и купим где нисам вејао:
27 Требало је дакле моје сребро да даш трговцима; и ја дошавши узео бих своје с добитком.
28 Узмите дакле од њега таланат, и подајте оном што има десет таланата.
29 Јер сваком који има, даће се, и претећи ће му; а од оног који нема, и шта има узеће се од њега.
30 И неваљалог слугу баците у таму најкрајњу; онде ће бити плач и шкргут зуба.
31 А кад дође Син човечији у слави својој и сви свети анђели с Њиме, онда ће сести на престолу славе своје.
32 И сабраће се пред Њим сви народи, и разлучиће их између себе као пастир што разлучује овце од јараца.
33 И поставиће овце с десне стране себи, а јарце с леве.
34 Тада ће рећи цар онима што Му стоје с десне стране: ходите благословени Оца мог; примите царство које вам је приправљено од постања света.
35 Јер огладнех, и дасте ми да једем; ожеднех, и напојисте ме; гост бејах, и примисте ме;
36 Го бејах, и оденусте ме; болестан бејах, и обиђосте ме; у тамници бејах, и дођосте к мени.
37 Тада ће Му одговорити праведници говорећи: Господе! Кад Те видесмо гладна, и нахранисмо? Или жедна, и напојисмо?
38 Кад ли Те видесмо госта, и примисмо? Или гола, и оденусмо?
39 Кад ли Те видесмо болесна или у тамници, и дођосмо к Теби?
40 И одговарајући цар рећи ће им: Заиста вам кажем: кад учинисте једном од ове моје најмање браће, мени учинисте.
41 Тада ће рећи и онима што Му стоје с леве стране: Идите од мене проклети у огањ вечни приправљен ђаволу и анђелима његовим.
42 Јер огладнех, и не дадосте ми да једем; ожеднех, и не напојисте ме;
43 Гост бејах, и не примисте ме; го бејах, и не оденусте ме; болестан и у тамници бејах, и не обиђосте ме.
44 Тада ће Му одговорити и они говорећи: Господе! Кад Те видесмо гладна или жедна, или госта или гола, или болесна или у тамници, и не послужисмо Те?
45 Тада ће им одговорити говорећи: Заиста вам кажем: кад не учинисте једном од ове моје мале браће, ни мени не учинисте.
46 И ови ће отићи у муку вечну, а праведници у живот вечни.
