1 И кад сврши Исус заповести дванаесторици ученика својих, отиде оданде даље да учи и да проповеда по градовима њиховим.
2 А Јован чувши у тамници дела Христова посла двојицу ученика својих,
3 И рече Му: Јеси ли ти Онај што ће доћи, или другог да чекамо?
4 А Исус одговарајући рече им: Идите и кажите Јовану шта чујете и видите:
5 Слепи прогледају и хроми ходе, губави чисте се и глуви чују, мртви устају и сиромашнима проповеда се јеванђеље.
6 И благо ономе који се не саблазни о мене.
7 А кад ови отидоше, поче Исус људима говорити о Јовану: Шта сте изишли у пустињи да видите? Трску, коју љуља ветар?
8 Или шта сте изишли да видите? Човека у меке хаљине обучена? Ето, који меке хаљине носе по царским су дворовима.
9 Или шта сте изишли да видите? Пророка? Да, ја вам кажем, и више од пророка.
10 Јер је ово онај за кога је писано: Ето, ја шаљем анђела свог пред лицем Твојим, који ће приправити пут Твој пред Тобом.
11 Заиста вам кажем: Ни један између рођених од жена није изишао већи од Јована Крститеља; а најмањи у царству небеском већи је од њега.
12 А од времена Јована Крститеља до сад царство небеско на силу се узима, и силеџије добијају га.
13 Јер су сви пророци и закон прорицали до Јована.
14 И ако хоћете веровати, он је Илија што ће доћи.
15 Који има уши да чује нека чује.
16 Али какав ћу казати да је овај род? Он је као деца која седе по улицама и вичу својим друговима,
17 И говоре: Свирасмо вам, и не играсте; жалисмо вам се, и не јаукасте.
18 Јер Јован дође, који ни једе ни пије, а они кажу: Ђаво је у њему.
19 Дође Син човечији, који и једе и пије, а они кажу: Гле човека изјелице и пијанице, друга цариницима и грешницима. И оправдаше премудрост деца њена.
20 Тада поче Исус викати на градове у којима су се догодила највећа чудеса Његова, па се нису покајали:
21 Тешко теби, Хоразине! Тешко теби, Витсаидо! Јер да су у Тиру и Сидону била чудеса која су била у вама, давно би се у врећи и пепелу покајали.
22 Али вам кажем: Тиру и Сидону лакше ће бити у дан страшног суда него вама.
23 И ти Капернауме! Који си се до небеса подигао до пакла ћеш пропасти: јер да су у Содому била чудеса што су у теби била, остао би до данашњег дана.
24 Али вам кажем да ће земљи содомској лакше бити у дан страшног суда него теби.
25 У то време одговори Исус, и рече: Хвалим Те, Оче, Господе неба и земље, што си ово сакрио од премудрих и разумних а казао си простима.
26 Да, Оче, јер је тако била воља Твоја.
27 Све је мени предао Отац мој, и нико не зна Сина до Отац; нити Оца ко зна до Син и ако коме Син хоће казати.
28 Ходите к мени сви који сте уморни и натоварени, и ја ћу вас одморити.
29 Узмите јарам мој на себе, и научите се од мене; јер сам ја кротак и смеран у срцу, и наћи ћете покој душама својим.
30 Јер је јарам мој благ, и бреме је моје лако.
