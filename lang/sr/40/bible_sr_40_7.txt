1 Не судите да вам се не суди;
2 Јер каквим судом судите, онаквим ће вам судити; и каквом мером мерите, онаквом ће вам се мерити.
3 А зашто видиш трун у оку брата свог, а брвна у оку свом не осећаш?
4 Или, како можеш рећи брату свом: Стани да ти извадим трун из ока твог; а ето брвно у оку твом?
5 Лицемере! Извади најпре брвно из ока свог, па ћеш онда видети извадити трун из ока брата свог.
6 Не дајте светиње псима; нити мећите бисера свог пред свиње, да га не погазе ногама својим, и вративши се не растргну вас.
7 Иштите, и даће вам се; тражите, и наћи ћете; куцајте, и отвориће вам се.
8 Јер сваки који иште, прима; и који тражи, налази; и који куца, отвориће му се.
9 Или који је међу вама човек у кога ако заиште син његов хлеба камен да му да?
10 Или ако рибе заиште да му да змију?
11 Кад дакле ви, зли будући, умете даре добре давати деци својој, колико ће више Отац ваш небески дати добра онима који Га моле?
12 Све дакле што хоћете да чине вама људи, чините и ви њима: јер је то закон и пророци.
13 Уђите на уска врата; јер су широка врата и широк пут што воде у пропаст, и много их има који њим иду.
14 Као што су уска врата и тесан пут што воде у живот, и мало их је који га налазе.
15 Чувајте се од лажних пророка, који долазе к вама у оделу овчијем, а унутра су вуци грабљиви.
16 По родовима њиховим познаћете их. Еда ли се бере с трња грожђе, или с чичка смокве?
17 Тако свако дрво добро родове добре рађа, а зло дрво родове зле рађа.
18 Не може дрво добро родова злих рађати, ни дрво зло родова добрих рађати.
19 Свако дакле дрво које не рађа род добар, секу и у огањ бацају.
20 И тако дакле по родовима њиховим познаћете их.
21 Неће сваки који ми говори: Господе! Господе! Ући у царство небеско; но који чини по вољи Оца мог који је на небесима.
22 Многи ће рећи мени у онај дан: Господе! Господе! Нисмо ли у име Твоје пророковали, и Твојим именом ђаволе изгонили, и Твојим именом чудеса многа творили?
23 И тада ћу им ја казати: Никад вас нисам знао; идите од мене који чините безакоње.
24 Сваки дакле који слуша ове моје речи и извршује их, казаћу да је као мудар човек који сазида кућу своју на камену:
25 И удари дажд, и дођоше воде, и дунуше ветрови, и нападоше на кућу ону, и не паде; јер беше утврђена на камену.
26 А сваки који слуша ове моје речи а не извршује их, он ће бити као човек луд који сазида кућу своју на песку:
27 И удари дажд, и дођоше воде, и дунуше ветрови, и ударише у кућу ону, и паде, и распаде се страшно.
28 И кад сврши Исус речи ове, дивљаше се народ науци Његовој.
29 Јер их учаше као Онај који власт има, а не као књижевници.
