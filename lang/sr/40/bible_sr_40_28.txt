1 А по вечеру суботном на освитак првог дана недеље дође Марија Магдалина и друга Марија да огледају гроб.
2 И гле, земља се затресе врло; јер анђео Господњи сиђе с неба, и приступивши одвали камен од врата гробних и сеђаше на њему.
3 А лице његово беше као муња, и одело његово као снег.
4 И од страха његовог уздрхташе се стражари, и постадоше као мртви.
5 А анђео одговарајући рече женама: Не бојте се ви; јер знам да Исуса распетог тражите.
6 Није овде: јер устаде као што је казао. Ходите да видите место где је лежао Господ.
7 Па идите брже те кажите ученицима Његовим да је устао из мртвих. И гле, Он ће пред вама отићи у Галилеју; тамо ћете Га видети. Ето ја вам казах.
8 И изишавши брзо из гроба са страхом и радости великом, потекоше да јаве ученицима Његовим.
9 А кад иђаху да јаве ученицима Његовим, и гле, срете их Исус говорећи: Здраво! А оне приступивши ухватише се за ноге Његове и поклонише Му се.
10 Тада рече им Исус: Не бојте се; идите те јавите браћи мојој нека иду у Галилеју; и тамо ће ме видети.
11 А кад иђаху, гле, неки од стражара дођоше у град и јавише главарима свештеничким све што се догодило.
12 И они саставши се са старешинама учинише веће, и дадоше војницима довољно новаца
13 Говорећи: Кажите: Ученици његови дођоше ноћу и украдоше га кад смо ми спавали.
14 И ако то чује судија, ми ћемо њега умирити, и учинити да вама ништа не буде.
15 А они узевши новце учинише као што су научени били. И разгласи се ова реч по Јеврејима и до данас.
16 А једанаест ученика отидоше у Галилеју у гору куда им је казао Исус.
17 И кад Га видеше, поклонише Му се; а једни посумњаше.
18 И приступивши Исус рече им говорећи: Даде ми се свака власт на небу и на земљи.
19 Идите дакле и научите све народе крстећи их ва име Оца и Сина и Светог Духа,
20 Учећи их да све држе што сам вам заповедао; и ево ја сам с вама у све дане до свршетка века. Амин.
