1 И дозвавши својих дванаест ученика даде им власт над духовима нечистим да их изгоне, и да исцељују од сваке болести и сваке немоћи.
2 А дванаест апостола имена су ова: први Симон, који се зове Петар, и Андрија брат његов; Јаков Зеведејев, и Јован брат његов;
3 Филип и Вартоломије; Тома, и Матеј цариник; Јаков Алфејев, и Левије прозвани Тадија;
4 Симон Кананит, и Јуда Искариотски, који Га и предаде.
5 Ових дванаест посла Исус и заповеди им говорећи: На пут незнабожаца не идите, и у град самарјански не улазите.
6 Него идите к изгубљеним овцама дома Израиљевог.
7 А ходећи проповедајте и казујте да се приближило царство небеско.
8 Болесне исцељујте, губаве чистите, мртве дижите, ђаволе изгоните; за бадава сте добили, за бадава и дајите.
9 Не носите злата ни сребра ни бронзе у појасима својим,
10 Ни торбе на пут, ни две хаљине ни обуће ни штапа; јер је посленик достојан свог јела.
11 А кад у који град или село уђете, испитајте ко је у њему достојан, и онде останите док не изиђете.
12 А улазећи у кућу назовите јој: Мир кући овој.
13 И ако буде кућа достојна, доћи ће мир ваш на њу; а ако ли не буде достојна, мир ће се ваш к вама вратити.
14 А ако вас ко не прими нити послуша речи ваше, излазећи из куће или из града оног, отресите прах с ногу својих.
15 Заиста вам кажем: лакше ће бити земљи содомској и гоморској у дан страшног суда него ли граду оном.
16 Ето, ја вас шаљем као овце међу вукове: будите дакле мудри као змије и безазлени као голубови.
17 А чувајте се од људи; јер ће вас они предати судовима, и по зборницама својим биће вас.
18 И пред властеље и цареве водиће вас мене ради за сведочанство њима и незнабошцима.
19 А кад вас предаду, не брините се како ћете или шта ћете говорити; јер ће вам се у онај час дати шта ћете казати.
20 Јер ви нећете говорити, него Дух Оца вашег говориће из вас.
21 А предаће брат брата на смрт и отац сина; и устаће деца на родитеље и побиће их.
22 И сви ће мрзети на вас имена мог ради; али који претрпи до краја благо њему.
23 А кад вас потерају у једном граду, бежите у други. Јер вам кажем заиста: нећете обићи градова Израиљевих док дође Син човечији.
24 Нема ученика над учитељем својим ни слуге над господаром својим.
25 Доста је ученику да буде као учитељ његов и слузи као господар његов. Кад су домаћина назвали Веелзевулом, а камо ли домаће његове?
26 Не бојте их се дакле; јер нема ништа сакривено што се неће открити, ни тајно што се неће дознати.
27 Шта вам говорим у тами, казујте на видику; и шта вам се шапће на уши, проповедајте с кровова.
28 И не бојте се оних који убијају тело, а душу не могу убити; него се бојте Оног који може и душу и тело погубити у паклу.
29 Не продају ли се два врапца за један динар? Па ни један од њих не може пасти на земљу без оца вашег.
30 А вама је и коса на глави сва избројана.
31 Не бојте се, дакле; ви сте бољи од много врабаца.
32 А који год призна мене пред људима, признаћу и ја њега пред Оцем својим који је на небесима.
33 А ко се одрекне мене пред људима, одрећи ћу се и ја њега пред Оцем својим који је на небесима.
34 Не мислите да сам ја дошао да донесем мир на земљу; нисам дошао да донесем мир него мач.
35 Јер сам дошао да раставим човека од оца његовог и кћер од матере њене и снаху од свекрве њене:
36 И непријатељи човеку постаће домашњи његови.
37 Који љуби оца или матер већма него мене, није мене достојан; и који љуби сина или кћер већма него мене, није мене достојан.
38 И који не узме крст свој и не пође за мном, није мене достојан.
39 Који чува душу своју, изгубиће је; а који изгуби душу своју мене ради, наћи ће је.
40 Који вас прима, мене прима; а који мене прима, прима Оног који ме је послао.
41 Који прима пророка у име пророчко, плату пророчку примиће; а који прима праведника у име праведничко, плату праведничку примиће.
42 И ако ко напоји једног од ових малих само чашом студене воде у име ученичко, заиста вам кажем, неће му плата пропасти.
