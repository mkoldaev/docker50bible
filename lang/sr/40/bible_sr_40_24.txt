1 И изишавши Исус иђаше од цркве, и приступише к Њему ученици Његови да Му покажу грађевину црквену.
2 А Исус рече им: Не видите ли све ово? Заиста вам кажем: неће остати овде ни камен на камену који се неће разметнути.
3 А кад сеђаше на гори Маслинској приступише к Њему ученици насамо говорећи: Кажи нам кад ће то бити? И какав је знак Твог доласка и краја века?
4 И одговарајући Исус рече им: Чувајте се да вас ко не превари.
5 Јер ће многи доћи у име моје говорећи: Ја сам Христос. И многе ће преварити.
6 Чућете ратове и гласове о ратовима. Гледајте да се не уплашите; јер треба да то све буде, али није још тада крај.
7 Јер ће устати народ на народ и царство на царство; и биће глади и помори, и земља ће се трести по свету.
8 А то је све почетак страдања.
9 Тада ће вас предати на муке, и побиће вас, и сви ће народи омрзнути на вас имена мог ради.
10 И тада ће се многи саблазнити, и друг друга издаће, и омрзнуће друг на друга.
11 И изићи ће многи лажни пророци и превариће многе.
12 И што ће се безакоње умножити, охладнеће љубав многих.
13 Али који претрпи до краја благо њему.
14 И проповедиће се ово јеванђеље о царству по свему свету за сведочанство свим народима. И тада ће доћи последак.
15 Кад дакле угледате мрзост опустошења, о којој говори пророк Данило, где стоји на месту светом (који чита да разуме):
16 Тада који буду у Јудеји нека беже у горе;
17 И који буде на крову да не силази узети шта му је у кући;
18 И који буде у пољу да се не врати натраг да узме хаљине своје.
19 А тешко труднима и дојилицама у те дане.
20 Него се молите Богу да не буде бежан ваша у зиму ни у суботу;
21 Јер ће бити невоља велика каква није била од постања света досад нити ће бити;
22 И да се они дани не скрате, нико не би остао; али избраних ради скратиће се дани они.
23 Тада ако вам ко каже: Ево овде је Христос или онде, не верујте.
24 Јер ће изићи лажни христоси и лажни пророци, и показаће знаке велике и чудеса да би преварили, ако буде могуће, и изабране.
25 Ето вам казах унапред.
26 Ако вам дакле кажу: Ево га у пустињи, не излазите; ево га у собама, не верујте.
27 Јер као што муња излази од истока и показује се до запада, такав ће бити долазак Сина човечијег.
28 Јер где је стрвина онамо ће се и орлови купити.
29 И одмах ће по невољи дана тих сунце помрчати, и месец своју светлост изгубити, и звезде с неба спасти, и силе небеске покренути се.
30 И тада ће се показати знак Сина човечијег на небу; и тада ће проплакати сва племена на земљи; и угледаће Сина човечијег где иде на облацима небеским са силом и славом великом.
31 И послаће анђеле своје с великим гласом трубним; и сабраће избране Његове од четири ветра, од краја до краја небеса.
32 Од смокве научите се причи: кад се већ њене гране помладе и улистају, знате да је близу лето.
33 Тако и ви кад видите све ово, знајте да је близу код врата.
34 Заиста вам кажем: овај нараштај неће проћи док се ово све не збуде.
35 Небо и земља проћи ће, али речи моје неће проћи.
36 А о дану том и часу нико не зна, ни анђели небески, до Отац мој сам.
37 Јер као што је било у време Нојево тако ће бити и долазак Сина човечијег.
38 Јер као што пред потопом јеђаху и пијаху, жењаху се и удаваху до оног дана кад Ноје уђе у ковчег,
39 И не осетише док не дође потоп и однесе све; тако ће бити и долазак Сина човечијег.
40 Тада ће бити два на њиви; један ће се узети, а други ће се оставити.
41 Две ће млети на жрвњевима; једна ће се узети, а друга ће се оставити.
42 Стражите дакле, јер не знате у који ће час доћи Господ ваш.
43 Али ово знајте: кад би знао домаћин у које ће време доћи лупеж, чувао би и не би дао поткопати кућу своју.
44 Зато и ви будите готови; јер у који час не мислите доћи ће Син човечији.
45 Ко је дакле тај верни и мудри слуга ког је поставио господар његов над својим домашњима да им даје храну на оброк?
46 Благо том слузи ког дошавши господар његов нађе да извршује тако.
47 Заиста вам кажем: поставиће га над свим имањем својим.
48 Ако ли тај рђави слуга рече у срцу свом: Неће мој господар још задуго доћи;
49 И почне бити своје другаре, и јести и пити с пијаницама;
50 Доћи ће господар тог слуге у дан у који се не нада, и у час кад не мисли.
51 И расећи ће га напола, и даће му плату као и лицемерима; онде ће бити плач и шкргут зуба.
