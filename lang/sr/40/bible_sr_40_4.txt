1 Тада Исуса одведе Дух у пустињу да Га ђаво куша.
2 И постивши се дана четрдесет и ноћи четрдесет, напослетку огладне.
3 И приступи к Њему кушач и рече: Ако си Син Божји, реци да камење ово хлебови постану.
4 А Он одговори и рече: Писано је: Не живи човек о самом хлебу, но о свакој речи која излази из уста Божјих.
5 Тада одведе Га ђаво у свети град и постави Га наврх цркве;
6 Па Му рече: Ако си Син Божји, скочи доле, јер у писму стоји да ће анђелима својим заповедити за тебе, и узеће те на руке, да где не запнеш за камен ногом својом.
7 А Исус рече њему: Али и то стоји написано: Немој кушати Господа Бога свог.
8 Опет Га узе ђаво и одведе Га на гору врло високу, и показа Му сва царства овог света и славу њихову;
9 И рече Му: Све ово даћу теби ако паднеш и поклониш ми се.
10 Тада рече њему Исус: Иди од мене, сотоно; јер стоји написано: Господу Богу свом поклањај се и Њему једино служи.
11 Тада остави Га ђаво, и гле, анђели приступише и служаху Му.
12 А кад чу Исус да је Јован предан, отиде у Галилеју.
13 И оставивши Назарет дође и намести се у Капернауму приморском на међи Завулоновој и Нефталимовој.
14 Да се збуде шта је рекао Исаија пророк говорећи:
15 Земља Завулонова и земља Нефталимова, на путу к мору с оне стране Јордана, Галилеја незнабожачка.
16 Људи који седе у тами, видеше видело велико, и онима што седе на страни и у сену смртном, засветли видело.
17 Отада поче Исус учити и говорити: Покајте се, јер се приближи царство небеско.
18 И идући покрај мора галилејског виде два брата, Симона, који се зове Петар, и Андрију брата његовог, где мећу мреже у море, јер беху рибари.
19 И рече им: Хајдете за мном, и учинићу вас ловцима људским.
20 А они тај час оставише мреже и за Њим отидоше.
21 И отишавши одатле виде друга два брата, Јакова Зеведејевог, и Јована брата његовог, у лађи са Зеведејем оцем њиховим где крпе мреже своје, и позва их.
22 А они тај час оставише лађу и оца свог и за Њим отидоше.
23 И прохођаше по свој Галилеји Исус учећи по зборницама њиховим, и проповедајући јеванђеље о царству, и исцељујући сваку болест и сваку немоћ по људима.
24 И отиде глас о Њему по свој Сирији и приведоше Му све болесне од различних болести и с различним мукама, и бесне, и месечњаке, и узете, и исцели их.
25 И за Њим иђаше народа много из Галилеје, и из Десет Градова, и из Јерусалима, и Јудеје, и испреко Јордана.
