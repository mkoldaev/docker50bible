1 А кад сиђе с горе, за Њим иђаше народа много.
2 И гле, човек губав дође и клањаше Му се говорећи: Господе! Ако хоћеш, можеш ме очистити.
3 И пруживши руку Исус, дохвати га се говорећи: Хоћу, очисти се. И одмах очисти се од губе.
4 И рече му Исус: Гледај, ником не казуј, него иди и покажи се свештенику, и принеси дар који је заповедио Мојсије ради сведочанства њима.
5 А кад уђе у Капернаум, приступи к Њему капетан молећи Га
6 И говорећи: Господе! Слуга мој лежи дома узет, и мучи се врло.
7 А Исус му рече: Ја ћу доћи и исцелићу га.
8 И капетан одговори и рече: Господе! Нисам достојан да под кров мој уђеш; него само реци реч, и оздравиће слуга мој.
9 Јер и ја сам човек под власти, и имам под собом војнике, па кажем једном: Иди, и иде; и другом: Дођи, и дође; и слузи свом: Учини то, и учини.
10 А кад чу Исус, удиви се и рече онима што иђаху за Њим: Заиста вам кажем: ни у Израиљу толике вере не нађох.
11 И то вам кажем да ће многи од истока и запада доћи и сешће за трпезу с Авраамом и Исаком и Јаковом у царству небеском:
12 А синови царства изгнаће се у таму најкрајњу; онде ће бити плач и шкргут зуба.
13 А капетану рече Исус: Иди, и како си веровао нека ти буде. И оздрави слуга његов у тај час.
14 И дошавши Исус у дом Петров виде ташту његову где лежи и грозница је тресе.
15 И прихвати је за руку, и пусти је грозница, и уста, и служаше Му.
16 А увече доведоше к Њему бесних много, и изгна духове речју, и све болеснике исцели:
17 Да се збуде шта је казао Исаија пророк говорећи: Он немоћи наше узе и болести понесе.
18 А кад виде Исус много народа око себе, заповеди ученицима својим да иду на оне стране.
19 И приступивши један књижевник рече Му: Учитељу! Ја идем за Тобом куд год Ти пођеш.
20 Рече њему Исус: Лисице имају јаме и птице небеске гнезда; а Син човечији нема где главе заклонити.
21 А други од ученика Његових рече Му: Господе! Допусти ми најпре да идем да укопам оца свог.
22 А Исус рече њему: Хајде за мном, а остави нека мртви укопавају своје мртваце.
23 И кад уђе у лађу, за Њим уђоше ученици Његови.
24 И гле, олуја велика постаде на мору да се лађа покри валовима; а Он спаваше.
25 И прикучивши се ученици Његови пробудише Га говорећи: Господе! Избави нас, изгибосмо.
26 И рече им: Зашто сте страшљиви, маловерни? Тада уставши запрети ветровима и мору, и постаде тишина велика.
27 А људи чудише се говорећи: Ко је Овај да Га слушају и ветрови и море?
28 А кад дође на оне стране у земљу гергесинску, сретоше Га два бесна, који излазе из гробова, тако зла да не могаше нико проћи путем оним.
29 И гле, повикаше: Шта је Теби до нас, Исусе, Сине Божји? Зар си дошао амо пре времена да мучиш нас?
30 А далеко од њих пасаше велико крдо свиња.
31 И ђаволи мољаху Га говорећи: Ако нас изгониш, пошљи нас да идемо у крдо свиња.
32 И рече им: Идите. И они изишавши отидоше у свиње. И гле, навали сво крдо с брега у море, и потопише се у води.
33 А свињари побегоше; и дошавши у град казаше све, и за бесне.
34 И гле, сав град изиђе на сусрет Исусу; и видевши Га молише да би отишао из њиховог краја.
