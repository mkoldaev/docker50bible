1 Бреме Ниневији; књига од утваре Наума Елкошанина.
2 Бог је ревнитељ и Господ је осветник; осветник је Господ и гневи се; Господ се свети противницима својим, и држи гнев према непријатељима својим.
3 Господ је спор на гнев и велике је моћи; али никако не правда кривца; пут је Господњи у вихору и бури, и облаци су прах од ногу Његових.
4 Запрећује мору и исушује га, и све реке исушује, вене Васан и Кармил, и цвет васански вене.
5 Горе се тресу од Њега, и хумови се растапају, а земља гори пред Њим и васиљена и све што живи у њој.
6 Пред гневом Његовим ко ће се одржати? И ко ће се опрети јарости гнева Његовог? Јарост се Његова излива као огањ, и стене се распадају пред Њим.
7 Добар је Господ, град је у невољи, и познаје оне који се уздају у Њ.
8 Али ће силном поплавом учинити крај месту њеном, и тама ће гонити непријатеље Његове.
9 Шта смишљате Господу? Он ће учинити крај; неће се два пута подигнути погибао.
10 Јер као трње сплетени и као од вина пијани прождреће се као сува слама.
11 Из тебе је изашао који смишља зло Господу, саветник неваљао.
12 Овако вели Господ: Ако и јесу у сили и много их има, опет ће се исећи и проћи. Мучио сам те, нећу те више мучити.
13 Него ћу сада сломити јарам његов с тебе, и покидаћу твоје окове.
14 Али за тебе заповеди Господ да се не сеје више име твоје; из дома богова твојих истребићу ликове резане и ливене; начинићу ти од њега гроб кад будеш презрен.
15 Ето, на горама ноге оног који носи добре гласе, који оглашује мир. Празнуј, Јуда, своје празнике, испуњај завете своје, јер зликовац неће више пролазити по теби; сасвим се затро.
