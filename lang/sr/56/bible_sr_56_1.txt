1 Од Павла, слуге Божјег, а апостола Исуса Христа по вери изабраних Божјих и по познању истине побожности,
2 За наду вечног живота, који обећа нелажни Бог пре времена вечних,
3 А јави у времена своја реч своју проповедањем, које је мени поверено по заповести Спаситеља нашег Бога,
4 Титу, правом сину по вери нас обојице, благодат, милост, мир од Бога Оца и Господа Исуса Христа, Спаса нашег.
5 Зато те оставих у Криту да поправиш шта је недовршено, и да поставиш по свим градовима свештенике, као што ти ја заповедих,
6 Ако је ко без мане, једне жене муж, и има верну децу, коју не коре за курварство или за непокорност.
7 Јер владика треба да је без мане, као Божји пристав; не који себи угађа, не гневљив, не пијаница, не бојац, не лаком на погани добитак;
8 Него гостољубив, благ, поштен, праведан, свет, чист;
9 Који се држи верне речи по науци, да буде кадар и саветовати са здравом науком, и покарати оне који се противе.
10 Јер има много непослушних, празноговорљивих, и умом преварених, а особито који су из обрезања,
11 Којима треба уста затворити; који целе куће изопачују учећи шта не треба, поганог добитка ради.
12 А рече неко од њих, њихов пророк: Крићани свагда лажљиви, зли зверови, беспослени трбуси.
13 Сведочанство је ово истинито; заради тог узрока карај их без штеђења, да буду здрави у вери,
14 Не слушајући јеврејске гаталице ни заповести људи који се одвраћају од истине.
15 Чистима је све чисто; а поганима и невернима ништа није чисто, него је опогањен њихов и ум и савест.
16 Говоре да познају Бога, а делима Га се одричу; јер су мрски и непослушни, и ни за какво добро дело ваљани.
