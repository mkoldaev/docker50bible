1 А по саботниот ден, на осамнување на првиот ден од седмицата, дојдоа Марија од Магдала и другата Марија да го видат гробот. 
2 И ете, стана голем земјотрес, зашто Господов ангел слезе од небото, пристапи и го помести каменот и седна на него. 
3 Лицето му светеше како молња, а неговата облека беше бела како снег. 
4 Од страв пред него, стражарите се преплашија и паднаа како мртви. 
5 Тогаш ангелот проговори и им рече на жените: 'Не плашете се, зашто знам дека Го барате распнатиот Исус. 
6 Не е тука, зашто е воскреснат, како што рече! Дојдете и видете го местото каде што лежеше, 
7 и отидете бргу и кажете им на Неговите ученици дека воскресна од мртвите. Еве, Тој оди пред вас во Галилеја. Таму ќе Го видите! Ете, ви кажав!' 
8 И тие веднаш заминаа од гробот, со страв и со голема радост, и отрчаа да им соопштат на Неговите ученици. 
9 А Исус ги пресретна и ги поздрави: 'Бидете поздравени!' А тие се приближија до Него, Го фатија за нозете и Му се поклонија. 
10 Тогаш Исус им рече: 'Не плашете се! Одете и соопштете им на Моите браќа да појдат во Галилеја. Таму ќе Ме видат.' 
11 А кога одеа, ете, некои од стражарите дојдоа во градот и им соопштија на првосвештениците за сè што беше станало. 
12 Потоа се состанаа со старешините, се советуваа и им дадоа на војниците многу пари 
13 и им рекоа: 'Кажете дека Неговите ученици дојдоа ноќе и Го украдоа, додека ние спиевме. 
14 А ако за ова чуе управителот, ние ќе го убедиме и вие нема за што да се грижите.' 
15 А тие ги зедоа сребрениците и постапија како што ги научија. И тоа се разгласи меѓу Евреите до ден денешен. 
16 А единаесеттемина ученици отидоа во Галилеја, на гората, каде што им беше определил Исус. 
17 И штом Го видоа, Му се поклонија, а некои се сомневаа. 
18 Тогаш Исус им се приближи и им рече: 'Дадена Ми е сета власт на небото и на земјата. 
19 Затоа одете и направете од сите народи Мои ученици, крштавајќи ги во името на Таткото и Синот и Светиот Дух, учејќи ги да го чуваат сето она што ви го заповедав! 
20 И еве, Јас Сум со вас во сите дни до крајот на светот.'
