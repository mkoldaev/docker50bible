1 Bо тие денови дојде Јован Крстителот и проповедаше во јудејската пустина, велејќи: 
2 'Покајте се, бидејќи наближи небесното царство!' 
3 Зашто тој е оној, за кого пророкот Исаија рече: 'Гласот на оној кој вика во пустината: 'Подгответе го патот на Господ, исправете ги Неговите врвици!'' 
4 А самиот Јован имаше облека од камилски влакна и кожен појас околу половината, а се хранеше со скакулци и див мед. 
5 Тогаш доаѓаа кај него од Ерусалим, од цела Јудеја и од сета јорданска околина. 
6 Тој ги крштаваше во реката Јордан, откако ги исповедуваа своите гревови. 
7 Кога виде многу фарисеи и садукеи дека доаѓаат да ги крсти, им рече: 'Змиска породо, кој те предупреди да бегаш од гневот што доаѓа? 
8 Принесувајте плодови достојни на покајание, 
9 и не мислете да речете во себеси: 'Авраам е наш татко', зашто ви велам, Бог може од овие камења да му издигне чеда на Авраам. 
10 Секирата веќе лежи при коренот на дрвјата; затоа секое дрво што не дава добар плод, се сече и се фрла в оган. 
11 Јас ве крштавам со вода, за покајание, но Оној Кој доаѓа по мене, посилен е од мене; јас не сум достоен да Му ги понесам сандалите. Тој ќе ве крсти со Светиот Дух и оган. 
12 Лопатата е во Неговата рака, и ќе го исчисти Своето гумно, ќе го собере Своето жито во амбарот, а плевата ќе ја запали со неизгаслив оган.' 
13 Тогаш Исус пристигна од Галилеја, крај реката Јордан, кај Јован, за да биде крстен од него. 
14 А Јован го одвраќаше, велејќи Му: 'Јас треба да бидам крстен од Тебе, а Ти доаѓаш кај мене?' 
15 Исус му одговори: 'Дозволи го сега ова, зашто вака треба да ја исполниме сета праведност.' Тогаш тој Му дозволи. 
16 А кога Исус беше крстен, веднаш излезе од водата. И ете, небесата се отворија и го виде како Божјиот Дух слегува како гулаб и се спушта над Него. 
17 И ете, глас од небесата говореше: 'Овој е Мојот мил Син, Кој е по Мојата волја!' 
