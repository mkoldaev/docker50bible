1 А кога се раздени, сите првосвештеници и народните старешини се советуваа против Исус, за да Го убијат. 
2 Го врзаа, Го одведоа и му Го предадоа на управителот Пилат. 
3 Тогаш Јуда, кој Го предаде, откако виде дека Го осудија, се покаја и им ги врати триесетте сребреници на првосвештениците и на старешините, 
4 велејќи: 'Згрешив, зашто предадов невина крв.' А тие му рекоа: 'Што нè засега нас тоа? Твоја работа!' 
5 Тогаш ги фрли сребрениците во Храмот, излезе и отиде, па се обеси. 
6 А првосвештениците ги зедоа сребрениците и рекоа: 'Не чини да се остават во храмската благајна, зашто се цена за крв.' 
7 Туку, откако се посоветуваа, ја купија со нив грнчаревата нива за гробишта за туѓинци. 
8 Затоа таа нива до денес се вика Крвна Нива. 
9 Тогаш се исполни реченото преку пророкот Еремија, кој вели: 'И ги зедоа триесетте сребреници, цена за Непроценливиот Кого Го проценија израеловите синови, 
10 и ги дадоа за грнчаревата нива, како што ми нареди Господ.' 
11 Исус застана пред управителот, а управителот Го праша: 'Ти ли си царот на Евреите?' А Исус рече: 'Ти велиш'. 
12 И кога Го обвинуваа првосвештениците и старешините, не одговараше ништо. 
13 Тогаш Пилат Му рече: 'Не слушаш ли колку работи изложија против Тебе?' 
14 И не му одговори ниту на еден збор, та управителот се најде во чудо. 
15 А на секој празник управителот имаше обичај да му пушти на народот еден затвореник, и тоа оној што ќе го побараше. 
16 Имаше тогаш прочуен затвореник, кој се викаше Бараба. 
17 И кога се собраа луѓето, Пилат им рече: 'Кого сакате да ви го пуштам? Бараба или Исус, наречен Христос?', 
18 зашто знаеше дека Го предадоа од завист. 
19 И додека седеше на судскиот стол, жена му јави до него да му кажат: 'Не прави Му ништо на Тој Праведник, зашто денес насон многу настрадав заради Него!' 
20 Но првосвештениците и старешините го наговорија народот да го побара Бараба, а Исус да биде погубен. 
21 Тогаш управителот во одговор рече: 'Кого од двајцата сакате да го пуштам?' А тие рекоа: Бараба!' 
22 Пилат им рече: 'А што да сторам тогаш со Исус, наречен Христос?' Сите рекоа: 'Да биде распнат!' 
23 А тој рече: 'Зошто, какво зло сторил?' А тие сè посилно викаа: 'Да биде распнат!' 
24 А Пилат штом виде дека ништо не помага, туку викотницата станува сè поголема, зеде вода и си ги изми рацете пред народот и рече: 'Невин сум за крвта на Овој Праведник! Мислете му вие!' 
25 Целиот народ одговори, извикувајќи: 'Неговата крв нека биде на нас и на нашите деца!' 
26 Тогаш им го пушти Бараба, а Исуса, откако Го камшикуваше, им Го предаде да Го распнат. 
27 Тогаш војниците на управителот Го одведоа Исус во преторијата и ја собраа целата чета околу Него. 
28 Го соблекоа и Му наметнаа црвено наметало; 
29 исплетоа трнов венец, Му го ставија на главата и трска во Неговата десница, па коленичеа пред Него и Му се потсмеваа, велејќи: 'Биди поздравен, еврејски Цару!' 
30 И плукаа по Него, ја зедоа трската и Го удираа по главата. 
31 Откако Го исмејаа, го симнаа од Него наметалото, па Го облекоа во Неговата облека та Го одведоа да Го распнат. 
32 А на излегување сретнаа човек Киринеец, по име Симон, и го принудија да Му го носи крстот. 
33 А кога стигнаа на местото наречено Голгота, што значи место на череп, 
34 Му дадоа да пие вино, измешано со жолчка, но кога вкуси, не сакаше да пие. 
35 А откако Го распнаа, фрлајќи жрепка, ја разделија Неговата облека. 
36 Потоа седнаа и Го чуваа. 
37 И над главата Му ставија натпис за Неговата вина: 'ОBОЈ Е ИСУС, ЦАРОТ НА ЕBРЕИТЕ.' 
38 Тогаш распнаа со Него двајца разбојници: едниот оддесно, а другиот одлево. 
39 А минувачите Го хулеа, вртејќи со главите 
40 и велејќи: 'Ти што го разурнуваш Храмот и што за три дни го изѕидуваш, спаси се Себеси. Ако си Божји Син, симни се од крстот!' 
41 Исто зборуваа и првосвештениците, заедно со закониците и старешините, потсмевајќи Му се: 
42 'Другите ги спаси, а Самиот Себеси не може да се спаси. Тој е Царот на Израел! Нека слезе сега од крстот та ќе Му поверуваме! 
43 Тој се надеваше на Бог, нека Го избави сега, штом толку Го љуби, зашто рече: 'Божји Син Сум!'' 
44 Исто така Го навредуваа и разбојниците кои беа распнати со Него. 
45 А од шестиот час се стемни над целата земја до деветтиот час. 
46 Околу деветтиот час Исус извика со силен глас, велејќи: 'Ели! Ели! Лема Сабахтани! - што значи: 'Боже Мој, Боже Мој! Зошто Ме напушти?' 
47 А некои од оние што стоеја таму, кога го чуја тоа, рекоа: 'Овој го вика Илија!' 
48 И веднаш еден од нив отрча, зеде сунѓер, го натопи во оцет, го надена на трска, и Му даде да пие. 
49 А другите велеа: 'Остави Го! Да видиме дали ќе дојде Илија да Го спаси!' 
50 А Исус повторно извика со силен глас и го предаде духот. 
51 И ете, завесата во Храмот се расцепи надве, озгора додолу, земјата се стресе и карпите распукаа, 
52 а гробовите се отворија и воскреснаа многу тела на упокоени светии; 
53 и излегоа од гробовите по Неговото воскресение, влегоа во светиот град и на мнозина им се јавија. 
54 А стотникот и оние кои со него Го чуваа Исус, откако го видоа земјотресот и сè што стана, многу се исплашија и рекоа: 'Навистина, Овој беше Божјиот Син!' 
55 А таму се наоѓаа и оддалеку гледаа многу жени, кои Го следеа Исус од Галилеја и Му служеа. 
56 Меѓу нив беа: Марија од Магдала и Марија, мајката на Јаков и Јосиф, и мајката на Зебедеевите синови. 
57 А кога се стемни, дојде богат човек од Ариматеја, по име Јосиф, кој и самиот беше Исусов ученик. 
58 Тој отиде кај Пилат и го побара Исусовото тело. Тогаш Пилат заповеда да му биде дадено. 
59 Јосиф го зеде телото, го завитка во чисто платно 
60 и го положи во својот нов гроб, што беше го издлабил во карпа. И врз влезот навали голем камен на гробот и си отиде. 
61 А Марија од Магдала и другата Марија останаа да седат спроти гробот. 
62 Следниот ден, по денот за подготовка, првосвештениците и фарисеите се собраа кај Пилат 
63 и му рекоа: 'Господару, се сетивме дека оној измамник, уште додека беше жив, рече: 'Ќе воскреснам по три дни.' 
64 Затоа, заповедај да биде чуван гробот до третиот ден, за да не дојдат Неговите ученици да Го украдат и да му кажат на народот: 'Bоскресна од мртвите', та последната измама да биде полоша од првата.' 
65 Пилат им рече: 'Еве ви стража. Појдете и чувајте го како што знаете!' 
66 Тие отидоа и го обезбедија гробот, го запечатија каменот и поставија стража. 
