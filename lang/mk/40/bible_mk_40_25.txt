1 'Тогаш Небесното царство ќе биде како десетте девици кои ги зедоа своите светилки и тргнаа да го пречекаат младоженецот. 
2 Пет од нив беа неразумни, а пет мудри. 
3 Зашто неразумните зедоа со себе светилки, но не зедоа масло; 
4 а мудрите зедоа масло во садови, заедно со своите светилки. 
5 Бидејќи младоженецот се забави, сите ги фати дремка и заспаа. 
6 А на полноќ се чу викање: 'Еве го младоженецот, пречекајте го!'
7 Тогаш сите девици станаа и ги приготвија своите светилки. 
8 А неразумните им рекоа на мудрите: 'Дајте ни од вашето масло, зашто нашите светилки гаснат.' 
9 Но мудрите им одговорија, велејќи им: 'Да не биде малку и за нас и за вас, појдете кај трговците и купете си!' 
10 Кога отидоа да купат, младоженецот дојде и подготвените влегоа со него на свадбата, а вратата се затвори. 
11 Потоа дојдоа и другите девици и рекоа: 'Господару, Господару, отвори ни!' 
12 Но тој им одговори, велејќи им: 'Bистина ви велам - не ве познавам!' 
13 А сега, бдејте, зашто не го знаете ни денот ни часот!' 
14 'Тоа е како човекот, кој тргнувајќи на пат, ги повика своите слуги и им го предаде својот имот, 
15 и на едниот му даде пет таланти, на другиот два, на третиот еден, секому според неговата способност, и отпатува. 
16 Оној што ги прими петте таланти, веднаш замина и тргуваше со нив та спечали други пет. 
17 Исто така, и оној со двата таланта, спечали други два. 
18 А оној кој прими еден, отиде, ископа дупка во земјата и го скри среброто на својот господар. 
19 По долго време, дојде господарот на слугите и сакаше да си ја види сметката со нив. 
20 Така, кога пристапи оној кој прими пет таланти, донесе други пет таланти и рече: 'Господару, ми даде пет таланти, а еве, јас спечалив и други пет.' 
21 Тогаш неговиот господар му рече: 'Арно сторено, добар и верен слуго! Над малку беше верен, ќе те поставам над многу; влези во радоста на својот господар!' 
22 А кога пристапи оној кој прими два таланта, рече: 'Господару, ми даде два таланта, а еве, јас спечалив други два.' 
23 Тогаш неговиот господар му рече: 'Арно сторено, добар и верен слуго! Над малку беше верен, ќе те поставам над многу; влези во радоста на својот господар!' 
24 А кога пристапи оној, кој прими еден талант, рече: 'Господару, знаев дека си строг човек, жнееш каде што не си сеел и собираш каде што не си веел; 
25 се исплашив, па отидов и го скрив твојот талант вземи. Еве, ти го твоето!' 
26 А неговиот господар одговори, велејќи му: 'Зол и мрзлив слуго, знаеше дека жнеам, каде што не сум сеел и дека собирам каде што не сум веел; 
27 затоа требаше да им го дадеш моето сребро на менувачите и јас, по враќањето, ќе го земев моето со добивка. 
28 Затоа, одземете му го талантот и дајте му го на оној кој има десет таланти! 
29 Зашто секому кој има, ќе му се даде уште и ќе има во изобилство, а оној кој нема, ќе му се одземе и она што го има. 
30 А безвредниот слуга фрлете го во крајната темнина, каде што ќе има лелек и чкртање со заби.'' 
31 'Кога Синот Човеков ќе дојде во Својата слава и сите ангели со Него, тогаш ќе седне на престолот на славата; 
32 и ќе се соберат пред Него сите народи, а Тој ќе ги оддели едни од други, како што пастирот ги одлачува овците од козите. 
33 И ќе ги постави овците од својата десна страна, а козите од левата. 
34 Тогаш Царот ќе им рече на оние од десната страна: 'Дојдете, благословени од Мојот Татко, наследете го Царството кое ви е подготвено уште од создавањето на светот! 
35 Зашто огладнев и Ми дадовте да јадам; ожеднев и Ме напоивте; бев туѓинец и Ме примивте; 
36 бев гол и Ме облековте; бев болен и Ме посетивте; бев во зандана и дојдовте кај Мене.' 
37 Тогаш праведниците ќе Му одговорат и речат: 'Господи, кога Те видовме гладен и Те нахранивме; или жеден и Те напоивме? 
38 Кога Те видовме како туѓинец и Те примивме? Или гол и Те облековме? 
39 Кога те видовме болен или в зандана и дојдовме кај Тебе?' 
40 А Царот ќе им одговори:'Bистина ви велам, доколку му направивте така на еден од овие Мои најмали браќа, Мене Ми направивте.' 
41 Тогаш ќе им рече и на оние од левата страна: 'Одете си од Мене, проклети, во вечниот оган, подготвен за ѓаволот и за неговите ангели! 
42 Зашто огладнев и не ми дадовте да јадам; ожеднев и не Ми дадовте да пијам, 
43 бев туѓинец и не Ме примивте; бев гол и не Ме облековте; бев болен и в зандана и не Ме посетивте.' 
44 Тогаш тие ќе одговорат, велејќи: 'Господи, кога Те видовме гладен, или жеден или како туѓинец, или гол, или болен или в зандана, и не Те послуживме?' 
45 Тогаш ќе им одговори: 'Bистина ви велам, доколку не сте му направиле така на еден од овие најмаливе, ни Мене не сте Ми направиле!' 
46 И овие ќе отидат во вечна казна, а праведниците во вечен живот.'' 
