1 Најпосле, браќа, бараме и ве молиме во Господ Исус, така како што примивте од нас упатства како треба да живеете и да Му угодувате на Бог (како што и одите), уште повеќе да изобилувате во тоа. 
2 Имено, знаете какви упатства ви дадовме во името на Господ Исус. 
3 Зашто Божјата волја е вашето осветување: да се воздржувате од блудство, 
4 секој од вас да знае да го држи својот сад во светост и чест, 
5 не во похотна страст, како останатите народи кои не Го познаваат Бога; 
6 никој да не го измамува и да не го оштетува својот брат во тоа, зашто Господ е одмаздник за таквите работи, како што ви рековме и сериозно ве предупредивме. 
7 Имено, Бог не нè повика кон нечистотија, туку кон осветување. 
8 Затоа, кој го отфрла тоа, не отфрла човек, туку Бога, Кој ви Го дава и Својот Свет Дух. 
9 А за братољубието нема потреба да ви пишувам, зашто самиот Бог ве научи да се љубите еден со друг, 
10 а вие го правите тоа спрема сите браќа во цела Македонија. Но, ве молиме пак, браќа, да го правите тоа уште повеќе 
11 и сесрдно да настојувате да живеете мирен живот, да си ги гледате своите работи и да работите со своите раце, така како што ви заповедавме, 
12 за да се однесувате така како што прилега кон надворешните и да немате никаква нужда. 
13 Не сакаме, браќа, да останете во незнаење за починатите, за да не жалите како другите кои немаат надеж. 
14 Зашто ако веруваме дека Исус умре и воскресна, така и оние кои се упокоиле во Исус, Бог ќе ги земе со Него. 
15 Зашто ова ви го кажуваме преку Господовото слово, дека ние кои живееме и остануваме до доаѓањето на Господ, нема да отидеме пред оние кои се упокоиле; 
16 зашто Самиот Господ ќе слезе од небото, на заповед, со глас на архангел и со Божја труба, и мртвите во Христос ќе воскреснат први. 
17 Потоа ние живите кои останавме, ќе бидеме грабнати заедно со нив на облаците, за да Го сретнеме Господ во воздухот; и така засекогаш ќе бидеме со Господ. 
18 Затоа, утешувајте се еден друг со овие зборови. 
