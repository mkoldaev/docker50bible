1 Затоа јас, Павле, затвореник сум на Христос Исус заради вас неевреите, 
2 ако навистина сте чуле за управителството на Божјата благодат која ми е дадена за вас, 
3 дека по откровение ми беше соопштена тајната, како што порано пишав накратко. 
4 Читајќи оттаму можете да го разберете моето сфаќање на Христовата тајна 
5 што во другите поколенија не им беше објавена на човечките синови, како што сега преку Духот им е откриена на Неговите свети апостоли и пророци: 
6 дека неевреите се сонаследници и органи на телото, и соучесници на ветувањето во Христос Исус, преку Евангелието, 
7 на кое му станав служител согласно дарот на Божјата благодат, која ми беше дадена според делувањето на Неговата моќ. 
8 Мене, најмалиот од сите светии, ми е дадена оваа благодат за да им го навестувам на неевреите Евангелието на Христовото богатство кое не може целосно да се сфати 
9 и на сите да им расветлам во што се состои располагањето со тајната, која од вечноста беше скриена во Бог - Кој создаде сè; 
10 та многустраната Божја мудрост да им се соопшти сега преку црквата на началствата и на властите на небесата. 
11 Ова беше според вечната цел, која ја оствари во Христос Исус, нашиот Господ, 
12 во Кого имаме смелост и пристап со увереност преку верата во Него. 
13 Затоа ве молам да не се обесхрабрувате заради моите неволи, што ме снајдоа заради вас; зашто тие се ваша слава. 
14 Заради тоа ги преклонувам своите колена пред Таткото на нашиот Господ Исус Христос, 
15 од Кого секој род на небесата и на земјата го добива своето име; 
16 да ви даде, според богатството на Својата слава, да зајакнете со сила во внатрешниот човек преку Неговиот Дух, 
17 та преку вашата вера Христос да живее во вашите срца; да бидете вкоренети и втемелени во љубовта за 
18 да можете да сфатите со сите светии колкава е ширината, должината, височината и длабочината, 
19 и да ја познаете Христовата љубов, која го надминува знаењето, за да бидете исполнувани во целата Божја полнота. 
20 А на Оној, Кој може да направи неспоредливо повеќе, отколку што можеме да бараме или замислиме, според силата што дејствува во нас - 
21 Нему нека Му биде слава во црквата и во Христос Исус во сите поколенија засекогаш. Амин! 
