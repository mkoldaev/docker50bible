1 Те заколнувам пред Бог и Христос Исус, Кој ќе им суди на живите и на мртвите со Неговото јавување и Неговото царство: 
2 проповедај го словото, настојувај во време и во невреме, укорувај, предупредувај, охрабрувај со сета трпеливост и со поука. 
3 Зашто ќе дојде време кога не ќе го трпат здравото учење, туку според своите похоти ќе си насоберат учители какви што сакаат, па тие да им ги скокоткаат ушите, 
4 и ќе ги одвратат ушите од вистината, а ќе се свртат кон приказни. 
5 А ти биди трезвен во сè, истрпи зло, врши ја работата на евангелист и исполнувај ја својата служба докрај. 
6 Зашто јас веќе се излеав и времето на моето заминување настапи. 
7 Извојував добра борба, го завршив патот, ја запазив верата. 
8 А сега натаму ми е подготвен венецот на праведноста, што ќе ми го даде во оној Ден Господ, Праведниот Судија, и не само мене, туку и на сите кои го засакаа Неговото јавување. 
9 Погрижи се набргу да дојдеш кај мене, 
10 зашто Димас ме остави, бидејќи го засака сегашниов свет и отиде во Солун. Крискент отиде во Галатија, а Тит во Далмација. 
11 Само Лука е со мене. Земи го Марко и доведи го со себе, зашто ми е полезен за службата. 
12 Тихик го пратив во Ефес. 
13 Кога ќе дојдеш, донеси ми ја наметката што ја оставив во Троја кај Карп и свитоците, особено пергаментните! 
14 Бакарџијата Александар ми направи голема пакост; Господ ќе му плати според неговите дела. 
15 И ти пази се од него, зашто им се противеше многу на нашите зборови. 
16 При мојата прва одбрана никој не беше со мене, туку сите ме оставија; нека не им се припише за зло! 
17 Но Господ беше со мене и ми даде сила, за преку мене да се изврши навестувањето, и за да го чујат сите народи; а јас бев избавен од лавовска уста. 
18 Господ ќе ме избави од секое зло дело и сигурно ќе ме воведе во Своето небесно царство, на кое слава Му за вечни векови. Амин! 
19 Поздрави ги Прискила и Акила и домот на Онисифор! 
20 Ераст остана во Коринт, а Трофим го оставив болен на Малта. 
21 Погрижи се да дојдеш пред зимата! Те поздравуваат Еубул, Пуден, Лин, Клаудија и сите браќа. 
22 Господ да биде со твојот дух! Благодатта да биде со вас.
