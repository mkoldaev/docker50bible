1 И знај го ова: во последните денови ќе настапат тешки времиња, 
2 зашто луѓето ќе бидат себични, среброљупци, фаленичари, горделиви, пцујачи; непокорни на родителите, неблагодарни, несвети; 
3 без љубов, непомирливи, злобни клеветници, невоздржани, свирепи, непријатели на доброто, 
4 предавници, безобѕирни, надуени, повеќе сластољубиви отколку богољубиви, 
5 кои имаат изглед на побожност, а се откажале од нејзината сила; а таквите одбегнувај ги! 
6 Зашто меѓу нив има такви кои се вовлекуваат во домовите и ги мамат неразумните жени обременети со гревови, кои се водени од различни страсти, 
7 кои постојано учат, а никогаш да дојдат до познавањето на вистината. 
8 И како што Јаниј и Јамвриј му се спротивија на Мојсеј, така и овие и се противат на вистината, луѓе со изопачен ум, отфрлени во однос на верата. 
9 Но нема да напредуваат веќе, зашто нивното безумие ќе се открие пред сите, како што се откри и на оние двајца. 
10 А ти внимателно го следеше моето учење, поведението, замислата, верата, долготрпението, љубовта, истрајноста, 
11 прогонствата, страдањата што ми се случија во Антиох, во Иконија и во Листра. Какви прогонства претрпев, а Господ ме избави од сите! 
12 А и сите кои ќе живеат побожно во Христос Исус, ќе бидат прогонувани, 
13 додека злите луѓе и измамниците ќе напредуваат во злото, мамејќи и бидувајќи мамени. 
14 А ти остани во она што си го научил и во што си убеден, зашто знаеш од кого си го научил и 
15 зашто уште од детството ги познаваш Светите Писма, кои можат да ти ја дадат мудроста која води кон спасение преку верата во Христос Исус. 
16 Целото Писмо е од Бог вдахновено и е полезно за поучување, за прекорување, за поправање и за воспитување во праведност, 
17 за да биде Божјиот човек совршен и подготвен за секое добро дело. 
