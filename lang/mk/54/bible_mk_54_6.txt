1 Сите што се под јарем, робовите, своите господари нека ги сметаат достојни за секаква почест, за да не се хули Божјото име и учењето. 
2 А оние што имаат верни господари, нека не ги презираат, зашто се браќа, туку нека им служат подобро, зашто оние кои се ползуваат од нивните услуги се верни и возљубени браќа! Така поучувај и поттикнувај! 
3 Ако некој поучува инаку и не ги следи здравите зборови на нашиот Господ Исус Христос и на учењето на побожноста, 
4 тој е надмен и не знае ништо, и боледува за распрашувања и препирки околу зборови од кои произлегуваат: завист, кавги, хулења, зли сомневања, 
5 постојани караници меѓу луѓето со изопачен ум и лишени од вистината, кои мислат дека побожноста е средство за добивка. 
6 Bсушност, побожноста е голема добивка, кога е споена со чувството на доволност. 
7 Зашто ништо не донесовме на овој свет, ниту можеме да однесеме нешто. 
8 А кога имаме храна и облека, да бидеме задоволни со тоа! 
9 А оние кои сакаат да се богатат, паѓаат во искушение и во стапица и во многу неразумни желби и похоти што ги туркаат луѓето во пропаст и погибел, 
10 зашто љубовта спрема парите е коренот на сите зла; некои му се предадоа, скршнаа од верата и си нанесоа многу болки. 
11 А ти, Божји човеку, бегај од сето тоа! И стреми се кон праведност, побожност, вера, љубов, трпеливост и кроткост! 
12 Bојувај ја добрата борба на верата, зграби го вечниот живот за кој си повикан и за кого си дал добра исповед пред многу сведоци! 
13 Ти заповедам пред Бога, Кој оживува сè и пред Христос Исус, Кој пред Понтиј Пилат посведочи со добра исповед, 
14 да ја чуваш заповедта чиста и непорочна до јавувањето на нашиот Господ Исус Христос, 
15 кое, во свое време, ќе Го открие благословениот и единствениот Bладетел, Царот на царевите и Господар на господарите; 
16 Кој единствено има бесмртност и живее во непристапна светлина, Кого никој од луѓето не Го видел ниту може да Го види. Нему чест и вечна сила. Амин! 
17 Заповедај им на богатите на овој свет да не бидат горделиви и да не се надеваат на непостојаното богатство, туку во Бог, Кој ни дава изобилно сè, за наслада, 
18 да прават добро, да бидат богати во добри дела, да бидат дарежливи и штедри; 
19 да собираат за себе благо како добра основа за иднината, за да зграбат вистински живот. 
20 О, Тимотее, чувај го тоа што ти е доверено, и одбегнувај нечисти и празни разговори и противречноста на таканареченото 'познавање', 
21 за кое некои се држат и така скршнаа од верата. Благодат со вас. 
