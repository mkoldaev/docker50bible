1 А Духот јасно вели дека во подоцнежните времиња некои ќе отпаднат од верата и ќе слушаат измамливи духови и демонски учења, 
2 преку лицемерството на лажливци кои се жегосани во својата совест, 
3 кои забрануваат стапување во брак и бараат воздржување од храна, што Бог ја создал за да ја земаат со благодарност оние кои веруваат, кои ја знаат вистината. 
4 Зашто сè што е создадено од Бог добро е, и ништо не треба да се отфрла ако се прима со благодарност, 
5 зашто се осветува преку Божјото слово и молитва. 
6 Ако им укажуваш за ова на браќата, ќе бидеш добар служител на Христос Исус, и хранет со зборовите на верата и на здравото учење што го следиш. 
7 Избегнувај од нечисти и бапски приказни и обучувај се во побожност, 
8 зашто телесната обука е малку полезна, а побожноста е полезна за сè, зашто има ветување за сегашниот и идниот живот. 
9 Тоа е веродостојно слово и достојно за целосно примање. 
10 Затоа ние се трудиме и се бориме, зашто нашата надеж сме ја устремиле кон живиот Бог, Кој е Спасителот на сите луѓе, а особено на верните. 
11 Порачувај го и поучувај го ова! 
12 Никој да не те презира заради твојата младост, туку, биди им пример на верните во говорот, во поведението, во љубовта, во верата и во чистотата! 
13 Додека дојдам внимавај на читањето на словото, на опоменувањето и на поучувањето! 
14 Не занемарувај го духовниот дар кој е во тебе, кој ти е даден преку пророштво, со ракополагање од старешините. 
15 Размислувај за тоа и биди во тоа, та твојот напредок да им биде видлив на сите! 
16 Bнимавај на себеси и на учењето! Истрај во него, зашто правејќи го ова ќе се спасиш и себеси и оние кои те слушаат. 
