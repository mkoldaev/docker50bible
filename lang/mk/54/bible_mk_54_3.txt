1 Bеродостојно е словото: кој сака надзорништво, добра работа посакува. 
2 Според тоа, надзорникот треба да биде: непорочен, маж на една жена, умерен, разумен, уреден, гостољубив, способен да поучува; 
3 не пијаница или жесток, туку трпелив, не наклонет кон расправии, не среброљубец, 
4 кој управува добро со својот дом и има покорни деца со сета сериозност 
5 (зашто ако не знае да управува со својот дом, како ќе се грижи за Божјата црква?), 
6 да не е новообратен за да не се возгордее и да падне во осудата како ѓаволот! 
7 А треба да има и добар углед пред надворешните, за да не биде прекоруван и да падне во стапицата на ѓаволот. 
8 Исто така, ѓаконите треба да бидат сериозни , не двојазични, да не сакаат многу вино или да се склони кон нечесна печалба, 
9 туку такви кои со чиста совест ја пазат тајната на верата. 
10 И првин да бидат проверени, а после да ја вршат службата ако се непорочни. 
11 Исто така жените треба да бидат сериозни, да не клеветат, трезвени и верни во сè. 
12 Ѓаконите да бидат мажи на една жена и да управуваат добро со своите деца и со своите домови, 
13 зашто оние ѓакони кои ја извршиле добро својата служба, добиваат почесно место и голема смелост во верата во Христос Исус. 
14 Ова ти го пишувам надевајќи се дека набргу, ќе дојдам кај тебе; 
15 но во случај да се подзабавам, знај какво треба да биде поведението во Божјиот Дом, кој е црквата на живиот Бог, столб и потпора на вистината. 
16 А според општото признание, голема е тајната на побожноста: Оној Кој се јави во тело, беше оправдан во Духот, виден од ангелите, беше навестуван меѓу народите, поверуван во светот и вознесен во слава. 
