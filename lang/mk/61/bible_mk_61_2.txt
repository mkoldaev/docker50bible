1 Но се јавија и лажни пророци кај народот, како што ќе има и меѓу вас лажни учители, кои тајно ќе внесуваат погубни ереси и ќе Го порекнуваат Господарот Кој ги откупил, навлекувајќи врз себе брза погибел. 
2 И мнозина ќе тргнат по нивната разузданост, заради кои ќе се зборува лошо за патот на вистината. 
3 И во лакомство ќе ве искористуваат со измислени зборови, но нивната осуда одамна е изречена и нивната гибел не дреме. 
4 Зашто ако Бог не ги поштеди ангелите кои згрешија, туку ги фрли во мрачните бездни и ги предаде да бидат чувани за суд; 
5 и ако не го поштеди стариот свет, туку го зачува Ное, проповедникот на правдата, со уште седум души, кога сурна потоп врз безбожниот свет; 
6 и ако ги осуди на пропаст градовите Содом и Гомора и ги претвори во пепел, и ги постави за пример на идните безбожници; 
7 и ако го избави праведниот Лот, кого го мачеше развратниот живот на беззакониците 
8 (зашто овој праведник, живеејќи меѓу нив, ја измачуваше секојдневно својата праведна душа, гледајќи ги и слушајќи ги нивните беззаконски дела), 
9 тоа значи дека Господ знае како да ги избави побожните од искушенија, и неправедните да ги држи по казна до денот на судот; 
10 а особено оние кои одат по осквернувачките похоти на телото и ја презираат власта. Како дрски и своеволни луѓе, тие не треперат кога ги хулат величијата, 
11 додека ангелите, кои се поголеми по сила и моќ, не изговараат хулна осуда против нив пред Господ. 
12 А овие, како неразумни животни, кои се по природа определени да бидат ловени и истребувани, хулат на она што не го знаат, и самите ќе загинат како што гинат животните, 
13 со што ќе им се плати за нивните недела. Тие го сметаат развратниот живот дење како задоволство; валкани и срамни се тие, кои се честат и насладуваат во своите измами кога се гостат со вас, 
14 а нивните очи се полни со прељуба и не престануваат да грешат; ги заведуваат незацврстените души; срцето им е навикнато на лакомство; тие се проколнати деца. 
15 Оставајќи го вистинскиот пат заблудија, и тргнаа по патот на Балаам, синот на Беор, кој посака неправедна плата, 
16 но прими прекор за својот престап, зашто немо магаре проговори со човечки глас и го спречи безумството на пророкот. 
17 Тие се безводни извори и облаци терани од ветрот; на кои им е наменета црната темнина. 
18 Зашто со тоа што дрдорат благозвучни, суетни зборови, ги мамат преку телесните наслади оние кои одвај се оттргнале од оние кои живеат во заблуда; 
19 им ветуваат слобода, а самите и робуваат на расипаноста, бидејќи од она со кое човекот е надвладеан, на тоа и му робува. 
20 Зашто ако се оттргнаа од световната расипаност оние со вистинското познавање на Господ и Спасителот Исус Христос и се заплеткуваат во неа и се надвладеани, тогаш ова последново им е полошо од првото. 
21 Имено, за нив би било подобро да не го познаваа патот на праведноста, отколку, откако го познаа, да се одвратат од светата заповед која им е предадена. 
22 Ним им се случува она што го вели потврдената поговорка: 'Песот се враќа на својата блујавица' и 'Избањатата свиња се враќа да се валка во калта.' 
