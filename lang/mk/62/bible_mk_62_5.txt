1 Секој кој верува дека Исус е Христос, роден е од Бог; секој кој го љуби таткото, го љуби и неговото чедо. 
2 По ова познаваме дека ги љубиме Божјите деца: кога Го љубиме Бог и ги извршуваме Неговите заповеди. 
3 Ова е Божјата љубов: да ги извршуваме Неговите заповеди, а Неговите заповеди не се тешки, 
4 зашто сè што е родено од Бог, го надвладува светот; и ова е победата која го победи светот - нашата вера. 
5 Кој е тој што го победува светот, ако не оној кој верува дека Исус е Божјиот Син? 
6 Тој е Оној Кој дојде преку вода и крв - Исус Христос; и не само преку водата, туку преку водата и преку крвта; 
7 а Духот е Оној Кој сведочи, зашто Духот е вистината. 
8 Зашто тројца се кои сведочат: Духот и водата и крвта, и овие три се во согласност. 
9 Ако примаме сведоштво од луѓе, Божјото сведоштво е поголемо. А Божјото сведоштво е што Тој сведочеше за Својот Син. 
10 Кој верува во Божјиот Син, го има сведоштвото во себе; кој не Му верува на Бог, Го прави лажливец, зашто не му верува на сведоштвото што Бог го даде за Својот Син. 
11 А еве го сведоштвото: Бог ни даде вечен живот, и тој живот е во Неговиот Син. 
12 Кој Го има Синот, го има тој живот; кој Го нема Божјиот Син, го нема тој живот. 
13 Ова ви го напишав вам кои верувате во името на Божјиот Син, за да знаете дека имате вечен живот. 
14 И ова е увереноста која ја имаме во Него: дека нè слуша ако бараме нешто според Неговата волја. 
15 И кога знаеме дека нè слуша што и да бараме, знаеме дека ќе го добиеме она што сме го побарале од Него. 
16 Ако некој го види својот брат да чини грев што не е за смрт, нека моли, и Бог ќе му даде живот на оној кој не чини грев за смрт. Има грев за смрт и за тој грев не велам да моли. 
17 Секоја неправедност е грев, а постои грев што не е за смрт. 
18 Знаеме дека секој кој е роден од Бога не греши, туку родениот од Бога се чува себеси и злиот не се допира до него. 
19 Знаеме дека ние сме од Бога, а целиот свет е под власта на злиот. 
20 Исто така знаеме дека Божјиот Син дојде и ни даде разбирање, за да Го познаеме Bистинскиот, а ние сме во Bистинскиот, во Неговиот Син Исус Христос. Тој е вистинскиот Бог и вечен живот. 
21 Чеда, чувајте се од идолите.
