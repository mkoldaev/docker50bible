1 Мили мои, не верувајте му на секој дух, туку проверувајте ги духовите за да видите дали се од Бога, зашто многу лажни пророци излегоа во светот. 
2 По ова препознајте го Божјиот Дух: секој дух кој исповедува дека Исус Христос дојде во тело, е од Бог; 
3 а секој дух кој не Го признава Исуса, не е од Бог; тоа е духот на антихристот, за кого сте чуле дека ќе дојде, и сега е веќе во светот. 
4 Чеда, вие сте од Бога и нив ги победивте, зашто Оној Кој е во вас, поголем е од оној кој е во светот. 
5 Тие се од светот и затоа зборуваат световно и светот ги слуша. 
6 Ние сме од Бог. Оној кој Го познава Бога, нè слуша нас, а оној кој не е од Бог, не нè слуша нас. По тоа го познаваме духот на вистината и духот на заблудата. 
7 Мили мои, да се љубиме еден со друг, зашто љубовта е од Бог и секој кој љуби од Бога е роден и Го познава Бог. 
8 А кој не љуби, не Го познава Бог, зашто Бог е љубов. 
9 Божјата љубов спрема нас се покажа со тоа што Бог Го испрати во светот Својот Единороден Син за да живееме преку Него. 
10 Љубовта е во ова, не дека ние Го засакавме Бог, туку Тој нè засака нас и Го испрати Својот Син како жртва за помирување за нашите гревови. 
11 Мили мои, ако Бог нè засака така, и ние треба да се љубиме еден со друг. 
12 Никој никогаш не Го видел Бога; ако се љубиме еден со друг, Бог е во нас и Неговата љубов станува совршена во нас. 
13 Дека сме ние во Него и Тој во нас, познаваме по тоа што ни даде од Својот Дух. 
14 А ние видовме и сведочиме дека Таткото Го испрати Синот да биде Спасител на светот. 
15 Секој кој признава дека Исус е Божјиот Син, Бог е во него и тој е во Бог. 
16 И ние ја запознавме и поверувавме во љубовта која Бог ја има спрема нас. Бог е љубов, и оној кој останува во љубовта, останува во Бога и Бог останува во него. 
17 Така љубовта во нас станува совршена, за да имаме увереност на Судниот ден, зашто каков што е Тој, такви сме и ние во светов. 
18 Bо љубовта нема страв, туку совршената љубов го изгонува стравот, зашто стравот подразбира казна, а кој се плаши, не е совршен во љубовта. 
19 Ние љубиме, зашто првин Тој нè засака нас. 
20 Ако некој рече: 'Го љубам Бога', а го мрази својот брат, лажливец е, зашто кој не го љуби својот брат кого го видел, не може да Го љуби Бог, Кого не Го видел. 
21 Од Него ја имаме оваа заповед: кој Го љуби Бог, да го љуби и својот брат. 
