1 Почетокот на Евангелието за Исус Христос, Божјиот Син. 
2 Како што е запишано кај пророкот Исаија: 'Ете, Јас го испраќам Својот гласник пред Твоето лице, кој ќе го подготви Твојот пат; 
3 гласот на оној, кој вика во пустината: 'Подгответе го патот на Господ, исправете ги Неговите врвици'.' 
4 Се јави Јован, крштавајќи во пустината и проповедајќи покајно крштавање за проштавање на гревовите. 
5 И доаѓаа кај него од цела Јудеја и од Ерусалим, и од него беа крштавани во реката Јордан, при што ги исповедуваа своите гревови. 
6 А Јован беше облечен во руба од камилски влакна и имаше кожен појас околу својата половина, и јадеше скакулци и див мед. 
7 Тој проповедаше, велејќи: 'По мене иде посилен од мене, пред Кого не сум достоен да се наведнам и да ги одврзам ремењата на Неговите сандали. 
8 Јас ве крстив со вода, а Тој ќе ве крштава со Светиот Дух.' 
9 Bо тоа време, Исус од Назарет дојде во Галилеја, и беше крстен од Јован во Јордан. 
10 И веднаш, додека излегуваше од водата, виде како небесата се отворија и како Духот слегува над Него како гулаб. 
11 И се чу глас од небото: 'Ти си Мојот возљубен Син, Кој е по Мојата волја!' 
12 Bеднаш потоа Духот Го одведе во пустината. 
13 И беше во пустината четириесет дни, искушуван од сатаната. А беше меѓу диви ѕверови и ангели Му служеа. 
14 А откако Јован беше предаден, Исус дојде во Галилеја, проповедајќи го Божјото Евангелие. 
15 И зборуваше: 'Bремето се исполни, и наближи Божјото царство; покајте се и верувајте во Евангелието!' 
16 И одејќи крај Галилејското Море ги виде Симон и Андреј, братот на Симон, како фрлаат мрежа во морето - зашто беа рибари. 
17 А Исус им рече: 'Тргнете по Мене и Јас ќе направам да станете рибари на луѓе!' 
18 Тие веднаш ги оставија мрежите и тргнаа по Него. 
19 И кога одмина малку понатаму ги виде Јаков, Зебедеевиот син, и брат му Јован како во кораб ги крпат мрежите; 
20 и веднаш ги повика. А тие, оставајќи го татка си Зебедеј со наемниците во коработ, тргнаа по Него. 
21 И дојдоа во Капернаум; и веднаш во саботен ден Тој влезе во синагогата и поучуваше. 
22 А тие Му се восхитуваа на Неговото учење, зашто ги поучуваше како некој кој има власт, а не како закониците. 
23 Тогаш во нивната синагога беше еден човек со нечист дух, па извика 
24 велејќи: 'Ах! Што имаме ние со Тебе, Исусе Назареќанецу? Дали дојде да нè погубиш? Знам кој си Ти, Божји светец!' 
25 А Исус му се закани: 'Молкни и излези од него!' 
26 И нечистиот дух го стресе, извика со силен глас и излезе од него. 
27 И сите се вчудовидоа, па се прашуваа еден со друг, велејќи: 'Што е ова? Ново учење - полно со власт! Тој им заповедува дури и на нечистите духови и тие Му се покоруваат!' 
28 И веднаш се разнесе глас за Него на сите страни, по целата галилејска област. 
29 И штом излегоа од синагогата, со Јаков и Јован дојдоа во куќата на Симон и Андреј. 
30 А Симоновата тешта лежеше од треска, и веднаш Му кажаа за неа. 
31 Тој и пристапи, ја фати за рака и ја поткрена. Тогаш треската ја напушти, па таа им служеше. 
32 А приквечер, по зајдисонце, Му ги доведоа сите болни и опседнати, 
33 па целиот град се собра пред вратата. 
34 И исцели мнозина, кои страдаа од разни болести, истера многу демони и не им дозволи на демоните да зборуваат, зашто Го знаеја. 
35 А изутрината, додека уште беше темно, стана, излезе и отиде на пусто место, и таму се молеше. 
36 А Симон и оние што Го придружуваа поитаа по Него, 
37 и кога Го најдоа, Му рекоа: 'Сите Те бараат!' 
38 Тој им одговори: 'Да одиме во соседните села, да навестувам и таму, зашто за тоа и дојдов.' 
39 И дојде навестувајќи во нивните синагоги по цела Галилеја, и изгонувајќи ги демоните. 
40 И дојде кај Него еден лепрозен, и на колена молејќи Го, Му зборуваше: 'Ако сакаш, можеш да ме исчистиш.' 
41 И Тој се сожали, ја протегна раката, го допре и му рече: 'Сакам! Биди чист!' 
42 И веднаш лепрата го напушти и тој стана чист. 
43 И предупредувајќи го строго, веднаш го пушти 
44 и му рече: 'Гледај, никому ништо да не си кажал! Туку оди, покажи му се на свештеникот и принеси го за своето исчистување она што го заповеда Мојсеј, ним за сведоштво.' 
45 А тој, штом излезе, почна да разгласува многу и да раскажува за настанот, па Исус не можеше веќе јавно да влезе в град; туку остануваше надвор, по ненаселени места; а кај Него доаѓаа од сите страни. 
