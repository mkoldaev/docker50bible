1 Bо тие дни, кога пак се собраа едночудо луѓе и немаа што да јадат, ги повика Своите ученици и им рече: 
2 'Жал ми е за луѓето, зашто веќе три дни постојано се со Мене а нема што да јадат. 
3 Ако ги распуштам гладни по нивните куќи, ќе премалат по патот, зашто некои од нив се дојдени оддалеку.' 
4 А учениците Му одговорија: 'Како може некој да ги нахрани со леб во оваа пустина?' 
5 А Тој ги праша: 'Колку леба имате?' Тие рекоа: 'Седум'. 
6 Тогаш им заповеда на луѓето да испоседнат наземи. И ги зеде седумте леба, заблагодари и ги раскрши, и им даваше на Своите ученици да ги делат, а тие им ги раздадоа на луѓето. 
7 Имаа и малку риби. И откако ги благослови, заповеда да ги поделат и нив. 
8 И јадеа до наситка, и дигнаа седум кошеви со преостанати парчиња. 
9 А беа околу четири илјади; и Тој ги распушти. 
10 И веднаш влезе во коработ со учениците, и дојде во околината на Далманута. 
11 Варисеите излегоа и почнаа да се препираат со Него, барајќи од Него знак од небото за да Го искушаат. 
12 А Тој воздивна длабоко во духот и рече: 'Зошто ова поколение бара знак? Bистина ви велам, на ова поколение нема да му се даде знак.' 
13 И ги остави, повторно влезе во коработ и премина на другата страна. 
14 И заборавија да земат леб, а имаа само еден леб со себе во коработ. 
15 Тогаш Тој им заповеда, велејќи им: 'Bнимавајте! Чувајте се од фарисејскиот и од Иродовиот квасец!' 
16 Тие пак размислуваа меѓу себе: 'Па ние немаме леб!' 
17 А Исус кога го разбра тоа, им рече: 'Зошто мислите дека немате леб? Уште ли не разбирате и не сфаќате? Закоравено ли е вашето срце? 
18 Очи имате, а не гледате? Уши имате, а не слушате? И не си спомнувате ли, 
19 кога ги раскршив петте леба на пет илјади, колку кошеви полни со парчиња кренавте?' Му рекоа: 'Дванаесет.' 
20 'Кога раскршив седум леба на четири илјади, колку кошеви полни со парчиња кренавте?' Рекоа: 'Седум'. 
21 И им рече; 'Уште ли не разбирате?' 
22 И дојдоа во Бетсаида, па Му доведоа еден слеп и Го молеа да го допре. 
23 Тој го фати слепиот за рака, го изведе надвор од селото и откако му плукна во очите, ги положи рацете на него и го праша: 'Гледаш ли нешто?' 
24 Тој ги поткрена очите и рече: 'Гледам луѓе, небаре се дрвја што одат.' 
25 Потоа пак ги положи рацете на неговите очи, и тој прогледа и оздраве, и гледаше сè јасно. 
26 И го испрати во неговиот дом, велејќи му: 'Не навраќај во селото, и никому не кажувај му!' 
27 Излезе Исус со Своите ученици по селата на Цезареја Вилипова; а по пат ги прашуваше, велејќи им: 'Што велат луѓето, кој сум Јас?' 
28 Тие Му рекоа: 'Јован Крстителот, други велат Илија, а трети - дека си еден од пророците.' 
29 Но Тој ги праша: 'А вие, за кого Ме сметате?' Петар Му одговори и рече: 'Ти си Христос'. 
30 И им забрани никому да не зборуваат за Него. 
31 И почна да ги поучува дека Синот Човеков треба многу да страда и да биде отфрлен од старешините, првосвештениците и закониците; дека ќе Го убијат и дека по три дни ќе воскресне. 
32 И тоа го зборуваше отворено. А Петар Го повлече настрана и почна да Го прекорува. 
33 Но Тој се заврте и откако ги погледна Своите ученици, го прекори Петар и рече: 'Бегај зад Мене, сатано, зашто ти не мислиш за она што е Божјо, туку за она што е човечко.' 
34 И го повика народот, заедно со Своите ученици, и им рече: 'Оној што сака да тргне по Мене, нека се откаже од себеси и нека го земе својот крст, па нека оди по Мене. 
35 Зашто, кој сака да ја спаси својата душа, ќе ја загуби, а оној што ќе ја загуби својата душа заради Мене и Евангелието, ќе ја спаси. 
36 Зашто, каква полза има човекот, ако го добие целиот свет, а и напакости на својата душа! 
37 И што може човекот да даде во замена за својата душа? 
38 Зашто, кој се срами од Мене и од Моите зборови во ова прељубничко и грешно поколение, и Синот Човеков ќе се засрами од него, кога ќе дојде во славата на Својот Татко, заедно со светите ангели. ' 
