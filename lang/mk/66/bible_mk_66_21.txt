1 И видов ново небо и нова земја, зашто првото небо и првата земја поминаа и море немаше веќе. 
2 Тогаш го видов Светиот Град, Новиот Ерусалим, како слегува од небото, од Бог, стокмен како невеста, украсена за својот маж. 
3 И чув како еден силен глас од престолот вели: 'Еве го Божјиот Шатор меѓу луѓето и Тој ќе живее со нив; и тие ќе бидат Негов народ, а Самиот Бог ќе биде со нив, 
4 и ќе ја избрише секоја солза од нивните очи, и смрт нема да има веќе, ни тага, ни плач, ниту болка, зашто првото помина. 
5 А Оној Кој седи на престолот, рече: 'Ете, правам сè ново.' И уште рече: 'Пишувај, зашто овие зборови се веродостојни и вистинити!' 
6 И ми рече: 'Се сврши! Јас Сум Алфа и Омега, Почетокот и Завршокот. Јас ќе му дадам на жедниот, дарум, од изворот на водата на животот. 
7 Кој победува ќе го наследи ова, и Јас ќе му бидам Бог, а тој ќе ми биде син. 
8 А на страшливците и на неверните, и на гнасните и на убијците, и на блудниците и на гатачите, на идолопоклониците и на сите лажливци, делот им е во езерото што гори со оган и сулфур; тоа е втората смрт. 
9 И дојде еден од седумте ангели кои ги имаа седумте садови полни со последните седум зла, проговори со мене и ми рече: 'Дојди да ти ја покажам невестата, жената на Јагнето!' 
10 И ме одведе во духот на голема и висока гора и ми го покажа светиот град, Ерусалим, како слегува од небото, од Бог, 
11 кој ја имаше Божјата слава, а неговата светлина беше слична на многу скапоцен камен, на кристално проѕирниот камен јаспис. 
12 Имаше голем и висок ѕид со дванаесет порти и на портите - дванаесет ангели и напишани имиња, а тоа се имињата на дванаесетте племиња на израеловите синови. 
13 Од исток имаше три порти, од север три порти, од југ три порти и од запад три порти. 
14 А градскиот ѕид имаше дванаесет темели и на нив дванаесет имиња на дванаесетте апостоли на Јагнето. 
15 А оној кој зборуваше со мене имаше златна трска за да го измери градот и неговите порти и неговиот ѕид. 
16 Градот, пак, е поставен четриаголно, а должината му е колку и широчината. И го измери градот со трската: дванаесет илјади стадии; неговата должина, широчина и височина се еднакви. 
17 И го измери неговиот ѕид: сто четириесет и четири лакти по човечка мерка, која е и ангелска. 
18 Неговиот ѕид беше изграден од јаспис, а градот од чисто злато, како чисто стакло. 
19 Темелите на градскиот ѕид беа украсени со секаков вид скапоцени камења: првиот темел е од јаспис, вториот - од сафир, третиот - од халкидон, четвртиот - од смарагд; 
20 петтиот - од сардоникс, шестиот - од сард, седмиот - од хрисолит, осмиот - од вирил, деветтиот - од топаз, десеттиот - од хрисопрас, единаесеттиот - од хијацинт; дванаесеттиот - од аметист. 
21 А дванаесетте порти беа дванаесет бисери; секоја порта беше од еден бисер. Градската улица беше од чисто злато како проѕирно стакло. 
22 А храм не видов во него, зашто негов храм се Семоќниот Господ Бог и Јагнето. 
23 И на градот не му е потребно сонце, ниту месечина, за да му светат, зашто Божјата слава го осветлуваше, а Јагнето му е светилник. 
24 Народите, пак, ќе одат во неговата светлина, а земните цареви ќе ја донесат својата слава во него. 
25 Неговите порти нема да се затвораат дење, зашто таму не ќе има ноќ. 
26 Славата и честа на народите ќе бидат донесени во него. 
27 И во него нема да влезе ништо нечисто, ни оној кој прави нешто гнасно и лаже, туку само оние кои се запишани во книгата на животот на Јагнето. 
