1 И видов друг, голем и чудесен знак на небото: седум ангели што ги држеа седумте последни зла, зашто со нив завршува Божјиот гнев. 
2 И видов нешто како стаклено море измешано со оган, а победниците над ѕверот и над неговата икона и на бројот на неговото име, стоеја на стакленото море и имаа Божји харфи, 
3 и ја пееја песната на Мојсеј, Божјиот служител, и песната на Јагнето, велејќи: 'Големи се и прекрасни Твоите дела, Семоќен Господи Боже! Праведни и вистинити се Твоите патишта, Цару на народите. 
4 Кој не ќе се бои од Тебе, Господи, и не ќе го прослави Твоето име? Зашто само Ти си свет; сите народи ќе дојдат и ќе се поклонат пред Тебе, зашто се покажаа Твоите праведни судови!' 
5 Потоа видов како на небото се отвори храмот на Шаторот на сведоштвото, 
6 а од храмот излегоа седумте ангели кои ги имаа седумте зла, облечени во чисти и светли ленени облеки и препашани со златни појаси преку градите. 
7 А едно од четирите живи суштества им даде на седумте ангели седум златни садови полни со гневот на живиот Бог, Кој живее во вечни векови. 
8 И храмот се наполни со дим од Божјата слава и од Неговата сила, и никој не можеше да влезе во храмот додека не завршија седумте зла на седумте ангели. 
