1 А во врска со собирањето помош за светиите, излишно е да ви пишувам, 
2 зашто позната ми е вашата готвност, за која се фалам пред Македонците дека Ахаја уште од лани е приготвена и дека вашата ревност поттикнала мнозина од нив. 
3 Сепак ги испратив браќата, за да не се покаже, во овој случај, празно нашето фалење со вас и за да бидете, како што реков, подготвени, 
4 та ако дојдат со мене Македонците и ве најдат неподготвени, да не се усрамиме ние, да не речам вие. 
5 И така, сметав за нужно да ги молам браќата пред нас да дојдат кај вас и да го приготват однапред вашиот отпорано ветен изобилен дар, така што да биде подготвен како дарежливост, а не како нешто изнудено. 
6 А ова ви го велам: кој сее скудно, скудно и ќе жнее; кој сее штедро, штедро и ќе жнее! 
7 Секој нека даде како што решил во срцето, а не безволно и не сосила, зашто Бог го љуби радосниот дарител. 
8 А Бог е способен изобилно да ја излее сета благодат врз вас, па имајќи секогаш доволно сè што е потребно, да имате изобилно за секое добро дело, 
9 како што е напишано: 'Раздаваше нашироко, им даваше на сиромашните,Неговата праведност останува во вечни векови.' 
10 Оној Кој му дава семе на сејачот и леб за храна, ќе го умножи и вашето семе и ќе ја зголеми жетвата на вашата праведност; 
11 и ќе бидете збогатени во сè за секаква штедрост, која преку нас предизвикува благодарност кон Бога. 
12 Зашто извршувањето на оваа служба, не само што им ги надополнува потребите на светиите, туку и преизобилува со многу благодарење на Бога. 
13 Поради доказот на оваа служба тие ќе Го прослават Бог, заради вашата послушност кон Христовото Евангелие кое го исповедате и за штедроста на вашиот придонес за нив и за сите, 
14 а тие со својата молитва за вас, покажуваат дека копнеат по вас заради преизобилната Божја благодат во вас. 
15 Вала Му на Бога за Неговиот неискажлив дар! 
