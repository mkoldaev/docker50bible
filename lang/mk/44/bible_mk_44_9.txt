1 А Савле, сè уште исполнет со закани и убиства против Господовите ученици, отиде при врховниот свештеник, 
2 и измоли од него писма до синагогите во Дамаск; ако најде таму некои следбеници на овој Пат, мажи и жени, да ги доведе врзани во Ерусалим. 
3 Кога патувајќи се приближи до Дамаск, одненадеж го осветли светлина од небото; 
4 падна на земјата и чу глас, кој му рече: 'Савле, Савле, зошто Ме прогонуваш?' 
5 А тој праша: 'Кој си Ти, Господине?' А Тој рече: 'Јас Сум Исус, Кого ти Го прогонуваш!' 
6 'Стани и влези во градот, та ќе ти се каже што треба да правиш!' 
7 А оние што го придружуваа стоеја неми, зашто го чуја гласот, а не видоа никого. 
8 Савле стана од земјата. Иако очите му беа отворени, не гледаше ништо. Тогаш го фатија за рака и го доведоа во Дамаск. 
9 И беше слеп три дни; и не јадеше, ниту пиеше. 
10 А во Дамаск постоеше еден ученик, по име Ананиј, и Господ му се јави во видение: 'Ананиј!' А тој изусти: 'Еве ме, Господи!' 
11 А Господ му рече: 'Стани и оди во улицата што се вика 'Права', во куќата на Јуда и побарај го човекот од Тарс, наречен Савле, зашто, ете, тој се моли.' 
12 И виде во видение човек по име Ананиј, како влегува кај него и ги полага рацете на него за да прогледа.' 
13 Ананиј одговори: 'Господи, чув од мнозина за тој човек, колку зло им направил на Твоите светии во Ерусалим. 
14 А тука има власт од првосвештениците да ги врзе сите оние кои го повикуваат Твоето име.' 
15 А Господ му рече: 'Оди, зашто тој човек е Мој избран сад, за да го изнесе Моето име пред нееврејските народи, пред цареви и пред синовите на Израел. 
16 Јас ќе му покажам колку треба да пропати поради Моето име.' 
17 Ананиј отиде, влезе во куќата и откако ги положи рацете на него, рече: 'Брате Савле, Господ Исус, Кој ти се јави на патот по кој доаѓаше, ме испрати за да прогледаш и да се исполниш со Светиот Дух.' 
18 И веднаш од неговите очи падна нешто како лушпи и тој прогледа; стана и беше крстен; 
19 и откако се најаде, закрепна. Неколку дена Савле помина со учениците што беа во Дамаск. 
20 И веднаш почна да Го навестува Христос по синагогите, велејќи дека Тој е Божјиот Син. 
21 А сите што го слушаа се восхитуваа и велеа: 'Не е ли овој, оној кој во Ерусалим ги истребуваше оние кои го изговараа ова Име, и зар не дојде ваму за да ги поведе врзани пред првосвештениците?' 
22 Но Савле беше сè посилен и ги збунуваше Евреите, кои живееја во Дамаск, докажувајќи дека Овој е Христос. 
23 И откако изминаа многу денови, Евреите сковаа заговор да го убијат. 
24 Но Павле дозна за тој нивни заговор. А тие ги демнеа градските порти и дење и ноќе, за да го убијат. 
25 Но учениците го зедоа и во кошница го префрлија ноќе преку ѕидот. 
26 А кога дојде во Ерусалим, се обидуваше да им се придружи на учениците, но сите се плашеа од него, зашто не веруваа дека е ученик. 
27 Тогаш Барнаба го зеде и го одведе кај апостолите, им раскажа дека на патот Го видел Господ, дека Му зборувал и дека во Дамаск проповедал смело во Исусовото име. 
28 И со нив слободно се движеше во Ерусалим, 
29 говорејќи смело во името на Господ. Тој зборуваше и се препираше со хеленистите, а тие настојуваа да го убијат. 
30 А кога браќата дознаа за тоа, го одведоа во Цезареја, и оттаму го испратија во Тарс. 
31 И така, низ цела Јудеја, Галилеја и Самарија за црквата настапи мир; се надградуваше, живееше во страхопочит спрема Господа и продолжуваше да расте во утехата на Светиот Дух. 
32 А кога Петар ги обиколуваше тие места, дојде и кај светиите, кои живееја во Лида. 
33 Таму најде еден човек, по име Енеј, кој лежеше осум години парализиран в постела. 
34 И Петар му рече: 'Енеј, Исус Христос те исцели; стани и опаши се!' И тој веднаш стана. 
35 И го видоа сите жители во Лида и во Шарон, и Му се обратија на Господа. 
36 А во Јопа имаше една ученичка по име Табита (што преведено значи Срна). Таа беше полна со добри дела и со милостини, што ги правеше. 
37 Bо тие денови се разболе и умре. Ја избањаа и ја ставија во горната соба. 
38 А бидејќи Лида е близу до Јопа, учениците чуја дека Петар е таму и испратија кај него двајца мажи, кои го молеа: 'Не забавај се со доаѓањето кај нас!' 
39 А Петар стана и тргна со нив. Кога дојде, го одведоа во горната соба и му пристапија сите вдовици лелекајќи и покажувајќи му ги туниките и облеките, што ги правеше Срна додека беше со нив. 
40 А Петар ги истера сите надвор, клекна на колена, се помоли и се сврте кон мртвото тело, па рече: 'Табита, стани!' А таа ги отвори очите, и кога го виде Петар седна. 
41 Тој, пак, и ја подаде раката и ја поткрена. Потоа ги викна светиите и вдовиците и им ја покажа жива. 
42 Тоа се разгласи по сета Јопа и мнозина поверуваа во Господ. 
43 Тој пак остана многу денови во Јопа, кај некојси кожар Симон. 
