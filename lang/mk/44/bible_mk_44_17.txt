1 И откако поминаа преку Амфипол и Аполонија, пристигнаа во Солун, каде имаше еврејска синагога. 
2 И по својот обичај, Павле влезе кај Евреите и, три саботи редум, со нив расправаше околу Писмото, 
3 толкувајќи и докажувајќи дека Христос требаше да настрада и да воскресне од мртвите, велејќи: 'Исус, Кого јас ви Го навестувам е Христос.' 
4 И некои од нив се уверија и се дружеа со Павле и Сила; а исто така и големо мнозинство побожни Грци и не мал број видни жени. 
5 Но Евреите, поттикнати од завист, зедоа неколкумина злобни денгубници од пазарот и предизвикаа безредие во градот. Ја нападнаа Јасоновата куќа и бараа да бидат изведени пред толпата. 
6 А кога не ги најдоа, ги одвлекоа Јасон и некои од браќата пред градските власти, викајќи: 'Оние, што го превртеа наопаку целиот свет, дојдоа и тука! 
7 И Јасон ги прими! А сите тие работат против цезаровите заповеди, тврдејќи дека има друг цар - Исус!' 
8 Така, кога народот и градските власти го чуја тоа се вознемирија, 
9 но откако добија гаранција од Јасон и од другите, ги пуштија. 
10 Браќата веднаш, уште во ноќта, ги испратија Павле и Сила во Берија; тие, пак, кога дојдоа таму, отидоа во еврејската синагога. 
11 Тука беријците беа поблагородни од оние во Солун, зашто го примија Словото сосем подготвено, и секој ден го проучуваа Писмото дали е така. 
12 И мнозина од нив поверуваа; а не малку и од видните грчки жени и мажи. 
13 А кога солунските Евреи дознаа дека Павле и во Берија го проповеда Божјото слово, дојдоа и таму и го спотнаа и го растревожија народот. 
14 Тогаш браќата веднаш го испратија Павле кон морето. А Сила и Тимотеј останаа таму. 
15 Придружниците пак го доведоа Павле до Атина, и откако примија заповед за Сила и Тимотеј да дојдат што побргу кај него, заминаа. 
16 Додека Павле ги чекаше во Атина, духот му се вознемири, гледајќи го градот полн со идоли. 
17 И разговараше со Евреите во синагогата и со побожните; а и секој ден на пазарот со кого ќе се најдеше, 
18 А некои од епикурејските и стоичките филозофи почнаа да се препираат со него, па едни велеа: 'Што сака да каже овој дрдорко?' А други: 'Се гледа дека е предвесник на туѓи богови,' зашто проповеда за Исус и за воскресението. 
19 Тогаш го зедоа, го одведоа на Ареопагот и рекоа: 'Можеме ли да знаеме какво е тоа ново учење, што го проповедаш? 
20 Со чудни тврдења ни ги полниш ушите; затоа сакаме да знаеме што е тоа?' 
21 (А сите Атињани и странците меѓу нив си го минуваа времето само во тоа да кажат или да чујат некаква новост.) 
22 Тогаш Павле застана сред Ареопагот и рече: 'Атињани! Гледам по сè дека сте многу суеверни. 
23 Имено, минувајќи и набљудувајќи ги вашите светилишта, најдов и жртвеник, на кого беше напишано: 'На непознат Бог'. И така, тоа што вие го почитувате не познавајќи го, јас тоа ви го навестувам. 
24 Богот, Кој го создаде светот и сè што е во него, како Господар на небото и на земјата, не живее во ракотворни светилишта 
25 ниту прима служба од човечки раце како да има потреба од нешто; зашто Тој, Самиот, им дава на сите живот, здив и сè. 
26 И Тој од еден ги создаде сите народи за да се населат по целата земја, откако им определи одредени времиња и граници на нивните живеалишта, 
27 за да Го бараат Бог, та нема ли некако да Го напипаат и најдат, бидејќи Тој не е далеку од ниеден од нас. 
28 Зашто во Него живееме, се движиме и постоиме, како што и некои од вашите поети рекле: 'И ние сме Негово потомство.' 
29 И бидејќи сме Божјо потомство, не треба да мислиме дека Божеството прилега на злато, сребро или камен; како творба на човечката уметност и замисла. 
30 И така, не гледајќи на времињата на незнаењето, Бог сега им заповеда на луѓето да се покајат сите и насекаде, 
31 зашто го определи денот, кога ќе му суди праведно на целиот свет - преку Човек Кого Го определил за тоа, давајќи им на сите уверување со тоа што Го воскресна од мртвите.' 
32 А кога чуја за воскресението од мртвите, едни се подбиваа, а други рекоа: 'Ќе те слушаме другпат за тоа.' 
33 И така, Павле си отиде од кај нив. 
34 Сепак, некои мажи му се придружија и поверуваа, меѓу кои беа и Дионисиј Ареопагит, жената по име Дамара и други покрај нив. 
