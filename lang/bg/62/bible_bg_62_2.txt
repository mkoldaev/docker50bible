1 Дечица мои, това ви пиша, за да не съгрешите; но ако някой съгреши, имаме Застъпник при Отца – Иисус Христос Праведния.
2 Той е умилостивението за нашите грехове, но не само за нашите, а и за греховете на целия свят.
3 И по това знаем, че сме Го познали, ако пазим заповедите Му.
4 Който казва: Познах Го, а заповедите Му не пази, е лъжец и истината не е в него.
5 Но който пази словото Му, Божията любов в него наистина е съвършена. По това знаем, че сме в Него.
6 Който казва, че стои в Него, сам е длъжен да ходи, както е ходил Христос.
7 Възлюбени, не ви пиша нова заповед, а стара заповед, която сте имали от началото. Старата заповед е словото, което сте чули.
8 Но все пак, нова заповед ви пиша – това, което е истинно и в Него, и във вас, защото тъмнината преминава и истинската светлина вече свети.
9 Който казва, че е в светлината, а мрази брат си, той и досега е в тъмнината.
10 Който люби брат си, стои в светлината и в него няма повод за грях.
11 А който мрази брат си, той е в тъмнината и ходи в тъмнината, и не знае къде отива, защото тъмнината е заслепила очите му.
12 Пиша на вас, дечица, защото вашите греховете са простени заради Неговото Име.
13 Пиша на вас, бащи, защото познахте Този, който е от началото. Пиша на вас, младежи, защото победихте лукавия. Писах на вас, дечица, защото познахте Отца.
14 Писах на вас, бащи, защото познахте Този, който е от началото. Писах на вас, младежи, защото сте силни и Божието слово стои във вас, и победихте лукавия.
15 Не любете света, нито каквото е в света. Ако някой люби света, любовта на Отца не е в него.
16 Защото всичко, което е в света – похотта на плътта, похотта на очите и тщеславието на живота – не е от Отца, а е от света.
17 И светът преминава, и неговите похоти, но който върши Божията воля, пребъдва до века.
18 Дечица, последно време е; и както сте чули, че идва Антихрист, така и сега са се явили много антихристи; от това знаем, че е последно време.
19 От нас излязоха, но не бяха от нас; защото, ако бяха от нас, щяха да останат с нас; но излязоха, за да стане явно, че те всички не са от нас.
20 А вие имате помазанието от Светия и знаете всичко.
21 Пиша ви не защото не знаете истината, а защото я знаете и разбирате, че никаква лъжа не е от истината.
22 Кой е лъжецът, ако не този, който отрича, че Иисус е Христос? Той е антихристът, който отрича Отца и Сина.
23 Всеки, който отрича Сина, няма и Отца; а който изповядва Сина, има и Отца.
24 Колкото до вас, нека онова, което сте чули отначало, да стои във вас. Ако онова, което сте чули отначало, стои във вас, то и вие ще стоите в Сина и в Отца.
25 И това е обещанието, което Той ни даде – вечният живот.
26 Писах ви това заради тези, които ви подмамват.
27 А колкото за вас, помазанието, което приехте от Него, стои във вас и нямате нужда да ви учи някой; но както Неговото помазание ви учи за всичко и е истинско, а не лъжливо, и вие стойте в Него, както ви е научило.
28 И така, дечица, стойте в Него, та когато се яви, да имаме дръзновение и да не се посрамим пред Него при Неговото пришествие.
29 Ако знаете, че Той е праведен, знайте, че и всеки, който върши правда, е от Него роден.
