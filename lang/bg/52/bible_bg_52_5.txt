1 А за годините и времената, братя, няма нужда да ви пиша,
2 защото вие добре знаете, че Господният Ден ще дойде както крадец нощем.
3 Когато казват: Мир и безопасност; тогава ще дойде върху тях внезапна погибел както болките върху бременна жена; и няма да избегнат.
4 Но вие, братя, не сте в тъмнина, че денят да дойде върху вас като крадец.
5 Защото всички вие сте синове на светлината, синове на деня; ние не сме от нощта, нито от тъмнината.
6 И така, да не спим както другите, а да бъдем будни и трезви.
7 Защото, които спят, нощем спят и които се опиват, нощем се опиват.
8 Но ние, които сме от деня, нека бъдем трезви и нека облечем бронения нагръдник на вярата и любовта и сложим за шлем надеждата на спасението.
9 Защото Бог ни е определил не за гняв, а за да придобием спасение чрез нашия Господ Иисус Христос,
10 който умря за нас, така че – будни ли сме, или спим – да живеем заедно с Него.
11 Затова се насърчавайте помежду си и се изграждайте един друг, както и правите.
12 И молим ви, братя, да признавате тези, които се трудят между вас като ваши настойници в Господа и ви поучават,
13 и да се отнасяте към тях с голямо уважение и с любов заради делото им. Живейте в мир помежду си.
14 Молим ви още, братя, вразумявайте безредните, насърчавайте малодушните, поддържайте слабите, бъдете търпеливи към всички.
15 Внимавайте никой да не връща зло за зло на никого, а винаги се стремете към това, което е добро — един за друг и за всички.
16 Винаги се радвайте.
17 Непрестанно се молете.
18 За всичко благодарете, защото това е Божията воля за вас в Христос Иисус.
19 Не угасяйте Духа.
20 Пророчества не презирайте,
21 но изпитвайте всичко; дръжте доброто.
22 Въздържайте се от всякакво зло.
23 И Сам Бог на мира да ви освети напълно; и дано се запазят непокътнати вашият дух, душа и тяло без порок при пришествието на нашия Господ Иисус Христос.
24 Верен е Онзи, който ви призовава, и ще го направи.
25 Братя, молете се за нас.
26 Поздравете всичките братя със свята целувка.
27 Заклевам ви в Господа да се прочете това писмо на всичките (свети) братя.
28 Благодатта на нашия Господ Иисус Христос да бъде с вас. (Амин.)
