1 И вторият жребий излезе за Симеон, за племето на синовете на Симеон според родовете им. И тяхното наследство беше насред наследството на синовете на Юда.
2 И тяхното наследство беше: Вирсавее и Савее, и Молада,
3 и Асар-Суал, и Вала, и Асем,
4 и Елтолад, и Ветул, и Хорма,
5 и Сиклаг, и Вет-Маркавот, и Асар-Суса,
6 и Ветловаот и Саруен — тринадесет града със селата им;
7 Аин, Римон и Етер, и Асан — четири града със селата им;
8 и всички села, които са около тези градове до Ваалат-Вир, южния Рамат. Това беше наследството на племето на синовете на Симеон според родовете им.
9 Наследството на синовете на Симеон беше от дела на синовете на Юда, защото делът на синовете на Юда беше много голям за тях. Затова синовете на Симеон получиха наследство насред тяхното наследство.
10 А третият жребий излезе за синовете на Завулон според родовете им. И границата на тяхното наследство беше до Сарид.
11 Границата им се изкачваше към морето и до Марала, и стигаше до Давасес, и продължаваше до потока, който е срещу Йокнеам;
12 после от Сарид завиваше на изток към изгрев слънце до границата на Кислот-Тавор и продължаваше към Даврат, и излизаше в Яфия;
13 и оттам продължаваше на изток към изгрев слънце до Гат-Ефер, до Ита-Касин и излизаше в Римон-Метоар до Нуя;
14 после границата обикаляше около нея от северната страна на Анатон и свършваше в долината на Ефтаил;
15 и обхващаше Катат и Наалал, и Симрон, и Идала, и Витлеем — дванадесет града със селата им.
16 Това беше наследството на синовете на Завулон според родовете им, тези градове със селата им.
17 Четвъртият жребий излезе за Исахар, за синовете на Исахар според родовете им.
18 И тяхната област беше до Езраел и Кесулот, и Сунам,
19 и Афераим, и Сеон, и Анахарат,
20 и Равит, и Кисион, и Авес,
21 и Ремет, и Енганим, и Енада и Вет-Фасис;
22 и границата стигаше до Тавор и Сахасима, и Ветсемес; и границата им свършваше при Йордан — шестнадесет града със селата им.
23 Това беше наследството на племето на синовете на Исахар според родовете им, градовете със селата им.
24 Петият жребий излезе за племето на синовете на Асир според родовете им.
25 И границата им беше: Хелкат и Али, и Ветен, и Ахсаф,
26 и Аламелех, и Амад, и Мисал, и стигаше до Кармил на запад и до Сихор-Ливнат;
27 и завиваше към изгрев слънце при Вет-Дагон, и стигаше до Завулон и до долината Ефтаил на север до Ветемек и Наил, после продължаваше наляво до Хаул;
28 и Еврон, и Реов, и Амон, и Кана, до големия Сидон;
29 и границата завиваше към Рама и към укрепения град Тир; после границата завиваше към Оса и свършваше към морето до областта Ахзив;
30 и обхващаше и Ама, и Афек, и Реов — двадесет и два града със селата им.
31 Това беше наследството на племето на синовете на Асир според родовете им, тези градове със селата им.
32 Шестият жребий излезе за синовете на Нефталим, за синовете на Нефталим според родовете им.
33 И тяхната граница започваше при Елеф, от дъба в Сааним и Адами-Некев, и Авнеил до Лакум и свършваше при Йордан;
34 и границата завиваше на запад към Азнот-Тавор и оттам излизаше към Укок; и стигаше до Завулон на юг, а на запад стигаше до Асир, и до Юда при Йордан към изгрев слънце.
35 А укрепените градове бяха Сидим, Сер и Амат, Ракат и Хинерот,
36 и Адама, и Рама, и Асор,
37 и Кедес, и Едраи, и Енасор,
38 и Ирон, и Мигдалил, и Орам, и Ветанат, и Ветсемес — деветнадесет града със селата им.
39 Това беше наследството на племето на синовете на Нефталим според родовете им, градовете със селата им.
40 Седмият жребий излезе за племето на синовете на Дан според родовете им.
41 И областта на тяхното наследство беше Сараа и Естаол, и Ерсемес,
42 и Саалвим, и Еалон, и Етла,
43 и Елон, и Тамна, и Акарон,
44 и Елтеко, и Гиветон, и Ваалат,
45 и Юд, и Вани-Варак, и Гетримон,
46 и Меиаркон, и Ракон с областта срещу Йопия.
47 И границата на синовете на Дан излизаше оттам, защото синовете на Дан се изкачиха да се бият срещу Лесем и го превзеха. Поразиха го с острието на меча и го взеха за притежание, и се заселиха в него. И нарекоха Лесем Дан, по името на баща си Дан.
48 Това беше наследството на племето на синовете на Дан според родовете им, тези градове със селата им.
49 Когато свършиха разделянето на земята за наследство според границите й, израилевите синове дадоха на Иисус, сина на Навий, наследство сред себе си.
50 Според словото на ГОСПОДА те му дадоха града, който той поиска: Тамнат-Сарах в хълмистата земя на Ефрем. И той построи града и се засели в него.
51 Това бяха наследствата, които свещеникът Елеазар и Иисус, синът на Навий, и главите на бащините домове на племената на израилевите синове разпределиха чрез жребий в Сило пред ГОСПОДА, при входа на шатъра за срещане. Така те завършиха разделянето на земята.
