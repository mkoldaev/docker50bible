1 (По слав. 45) За първия певец. Псалм на Кореевите синове. По аламот. Песен. Бог ни е убежище и сила, винаги готова помощ във беди,
2 затова няма да се уплашим дори и да се поклати земята, дори и планините да паднат в морето,
3 дори да бучат и да се вълнуват водите му, дори да се тресат планините от надигането му! (Села.)
4 Една река — потоците й ще веселят Божия град, святото място на обиталищата на Всевишния.
5 Бог е сред него — няма да се поклати; ще му помогне Бог на зазоряване.
6 Развълнуваха се народите, разклатиха се царствата; Той издаде гласа Си — земята се разтопи.
7 ГОСПОД на Войнствата е с нас, Богът на Яков е нашата висока кула. (Села.)
8 Елате, вижте делата на ГОСПОДА, който е нанесъл опустошения на земята!
9 Прави да престанат войните до края на земята, счупва лък и строшава копие, изгаря с огън колесници.
10 Млъкнете и разберете, че Аз съм Бог — ще се възвиша между народите, ще се възвиша на земята.
11 ГОСПОД на Войнствата е с нас, Богът на Яков е нашата висока кула. (Села.)
