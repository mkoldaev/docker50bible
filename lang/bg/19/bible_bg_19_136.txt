1 (По слав. 135) Славете ГОСПОДА, защото е благ — защото милостта Му е вечна!
2 Славете Бога на боговете — защото милостта Му е вечна!
3 Славете Господа на господарите — защото милостта Му е вечна!
4 Който единствен върши велики чудеса — защото милостта Му е вечна!
5 Който с мъдрост направи небесата — защото милостта Му е вечна!
6 Който простря земята върху водите — защото милостта Му е вечна!
7 Който направи големи светила — защото милостта Му е вечна —
8 слънцето, за да владее денем — защото милостта Му е вечна —
9 луната и звездите, за да владеят нощем — защото милостта Му е вечна!
10 Който порази египтяните в първородните им — защото милостта Му е вечна!
11 И изведе Израил отсред тях — защото милостта Му е вечна —
12 със силна ръка и с издигната мишца — защото милостта Му е вечна!
13 Който раздели Червено море на две части — защото милостта Му е вечна —
14 и преведе Израил сред него — защото милостта Му е вечна —
15 а фараона и войската му хвърли в Червено море — защото милостта Му е вечна!
16 Който преведе народа Си през пустинята — защото милостта Му е вечна!
17 Който разби велики царе — защото милостта Му е вечна —
18 и изби прочути царе — защото милостта Му е вечна —
19 аморейския цар Сион — защото милостта Му е вечна —
20 и васанския цар Ог — защото милостта Му е вечна!
21 И даде земята им за наследство — защото милостта Му е вечна —
22 за наследство на слугата Си Израил — защото милостта Му е вечна!
23 Който си спомни за нас в унижението ни — защото милостта Му е вечна —
24 и ни избави от притеснителите ни — защото милостта Му е вечна!
25 Който дава храна на всяко създание — защото милостта Му е вечна!
26 Славете небесния Бог — защото милостта Му е вечна!
