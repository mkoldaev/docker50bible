1 (По слав. 107) Песен. Псалм на Давид. Непоколебимо е сърцето ми, Боже; ще пея, ще пея псалми, и със славата си!
2 Събуди се, лиро и арфо! Аз ще се събудя на зазоряване.
3 Ще Те прославям, ГОСПОДИ, между народите; ще Те възпявам между племената,
4 защото Твоята милост се възвеличи над небесата и Твоята вярност — до облаците.
5 Възвиси се, Боже, над небесата; славата Ти да бъде над цялата земя!
6 За да се избавят Твоите възлюбени, спаси с десницата Си и ме послушай!
7 Бог говори в светилището Си: Аз ще тържествувам, ще разделя Сихем, ще размеря долината Сокхот,
8 Мой е Галаад, мой е и Манасия и Ефрем е шлемът на главата Ми, Юда е скиптърът Ми,
9 Моав е умивалникът Ми, върху Едом ще хвърля сандала Си, над Филистия ще тържествувам.
10 Кой ще ме въведе в укрепения град? Кой ще ме заведе до Едом?
11 Не Ти ли, Боже, който си ни отхвърлил и не излизаш, Боже, с войските ни?
12 Помогни ни срещу притеснителя, защото човешка помощ е суетна.
13 Чрез Бога ще извършим велики дела и Той, Той ще стъпче притеснителите ни.
