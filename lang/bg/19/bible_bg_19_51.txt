1 (По слав. 50) За първия певец. Псалм на Давид, когато пророк Натан отиде при него, след като той беше влязъл при Витсавее. Смили се над мен, Боже, според милостта Си; според величието на милосърдието Си изличи престъпленията ми!
2 Измий ме съвършено от беззаконието ми и очисти ме от греха ми!
3 Защото аз признавам престъпленията си и грехът ми е винаги пред мен.
4 На Теб, само на Теб съгреших, и извърших това, което е зло в очите Ти — за да бъдеш оправдан, когато говориш, и безукорен, когато съдиш.
5 Ето, родих се в нечестие и в грях ме зачена майка ми.
6 Ето, Ти желаеш истина вътре в човека, и в тайното на сърцето ми ще ме научиш на мъдрост.
7 Очисти ме с исоп, и ще бъда чист; измий ме, и ще бъда по-бял от сняг!
8 Дай ми да чуя радост и веселие, за да ликуват костите, които си строшил.
9 Скрий лицето Си от греховете ми и изличи всичките ми беззакония!
10 Сътвори ми чисто сърце, Боже, и непоклатим дух обновявай вътре в мен!
11 Не ме отхвърляй от лицето Си и не отнемай Светия Си Дух от мен!
12 Върни ми радостта на спасението Си и ме поддържай с дух свободен.
13 Тогава ще науча отстъпници на Твоите пътища и грешници към Теб ще се обърнат.
14 Избави ме от вината за кръвта, о, Боже, Боже на спасението ми, и езикът ми с радост ще пее за Твоята правда.
15 Господи, отвори устните ми, и устата ми ще разгласят Твоята възхвала.
16 Защото не желаеш жертва, иначе бих принесъл; всеизгаряне не Ти е угодно.
17 Жертви, благоугодни на Бога, са дух съкрушен; съкрушено и разкаяно сърце, Боже, Ти няма да презреш.
18 Стори добро на Сион според благоволението Си, съгради стените на Ерусалим!
19 Тогава ще се наслаждаваш в жертви на правда, във всеизгаряния и приноси; тогава ще принасят юнци на олтара Ти.
