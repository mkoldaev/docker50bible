1 (По слав. 121) Песен на изкачванията. На Давид. Зарадвах се, когато ми казаха: Да отидем в ГОСПОДНИЯ дом!
2 Краката ни стоят вътре в портите ти, Ерусалиме.
3 Ерусалим е построен като здраво затворен в себе си град,
4 където се изкачват племената, племената на ГОСПОДА, според свидетелството на Израил, за да славят Името на ГОСПОДА.
5 Защото там са поставени престоли за съд, престолите на Давидовия дом.
6 Молете се за мира на Ерусалим! Нека благоуспяват онези, които те обичат!
7 Мир да бъде в крепостите ти, благоденствие — в дворците ти!
8 Заради братята си и приятелите си ще кажа сега: Мир да е в теб!
9 Заради дома на ГОСПОДА, нашия Бог, ще търся доброто ти.
