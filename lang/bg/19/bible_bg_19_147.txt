1 (По слав. 146) Алилуя! Да, добро е да пеем псалми на нашия Бог. Да, хвалебната песен е хубава и приятна.
2 ГОСПОД съгражда Ерусалим, събира израилевите изгнаници.
3 Изцелява съкрушените по сърце и превързва раните им.
4 Изброява множеството на звездите, нарича ги всички по име.
5 Велик е нашият Господ и с голяма мощ, разумът Му е неизмерим.
6 ГОСПОД издига смирените, а безбожните унижава до земята.
7 Пейте на ГОСПОДА с благодарение, пейте псалми с арфа на нашия Бог,
8 който покрива небесата с облаци, приготвя дъжд за земята, прави да расте трева по планините,
9 който дава храна на животните и на гарванчетата, които пискат към Него.
10 Той не се наслаждава в силата на коня, не благоволява в краката на мъжа.
11 ГОСПОД благоволява в онези, които Му се боят, в онези, които се надяват на Неговата милост.
12 Слави ГОСПОДА, Ерусалиме! Хвали своя Бог, Сионе!
13 Защото Той укрепи резетата на портите ти, благослови децата ти сред теб.
14 Установява мир в пределите ти, насища те с най-добрата пшеница.
15 Изпраща заповедта Си на земята; словото Му тича много бързо.
16 Дава сняг като вълна, разпръсва сланата като пепел,
17 хвърля леда Си като отломъци — кой ще устои пред Неговия мраз?
18 Изпраща словото Си и ги разтопява, прави вятъра Си да духа и водите текат.
19 Възвестява словото Си на Яков, наредбите Си и присъдите Си — на Израил.
20 Не е постъпил така с никой друг народ и те не са познали присъдите Му. Алилуя!
