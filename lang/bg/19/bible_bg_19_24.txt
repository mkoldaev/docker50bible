1 (По слав. 23) Псалм на Давид. ГОСПОДНА е земята и всичко, което я изпълва; светът и онези, които живеят в него,
2 защото Той я е основал върху моретата и я е утвърдил върху реките.
3 Кой ще се изкачи на ГОСПОДНАТА планина? И кой ще застане в святото Му място?
4 Който има невинни ръце и чисто сърце, който не е надигнал душата си към суета и не се е клел в измама.
5 Той ще приеме благословение от ГОСПОДА и правда от Бога на спасението си.
6 Това е поколението на онези, които Го търсят, които търсят лицето Ти, те са Яков. (Села.)
7 Издигнете главите си вие, порти, и издигнете се вие, вечни врати, за да влезе Царят на славата.
8 Кой е Този Цар на славата? ГОСПОД, силният и могъщият, ГОСПОД, могъщият в бой.
9 Издигнете главите си вие, порти, и издигнете се вие, вечни врати, за да влезе Царят на славата.
10 Кой е Този Цар на славата? ГОСПОД на Войнствата — Той е Царят на славата. (Села.)
