1 (По слав. 47) Песен. Псалм на Кореевите синове. Велик е ГОСПОД и всеславен в града на нашия Бог, светия Му хълм.
2 Красиво се издига; радост на цялата земя е хълмът Сион на северните страни, градът на великия Цар.
3 В дворците му Бог е познат като висока кула.
4 Защото, ето, царете се събраха; заедно преминаха.
5 Те видяха и се смаяха, смутиха се, побягнаха.
6 Трепет ги обзе там, болки като на родилка.
7 С източния вятър разбиваш тарсийските кораби.
8 Както бяхме чули, така и видяхме в града на ГОСПОДА на Войнствата, в града на нашия Бог. Бог ще го утвърди до века. (Села.)
9 Размишлявахме, Боже, за Твоята милост сред храма Ти.
10 Каквото е Името Ти, Боже, такава е и славата Ти до краищата на земята; десницата Ти е пълна с правда.
11 Нека се весели хълмът Сион, нека се радват дъщерите на Юда заради Твоите присъди!
12 Обиколете Сион и го обходете, пребройте кулите му,
13 обърнете внимание на укрепленията му, разгледайте дворците му, за да разказвате на следващото поколение.
14 Защото този Бог е нашият Бог за вечни векове; Той ще ни ръководи дори до смърт.
