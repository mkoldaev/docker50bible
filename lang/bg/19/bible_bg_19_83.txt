1 (По слав. 82) Песен. Псалм на Асаф. Боже, недей мълча, не замлъквай, не бъди безмълвен, Боже!
2 Защото, ето, враговете Ти вилнеят и онези, които Те мразят, надигнаха глава.
3 Правят коварни планове против Твоя народ и се наговарят против скритите в Теб.
4 Казаха: Елате да ги изтребим като народ, за да не се споменава вече името на Израил!
5 Защото единодушно се наговориха, направиха съюз против Теб —
6 шатрите на Едом и исмаиляните, Моав и агаряните,
7 Гевал и Амон, и Амалик, филистимците с жителите на Тир;
8 и Асирия се присъедини към тях, станаха помощници на Лотовите синове. (Села.)
9 Постъпи с тях както с Мадиам, както със Сисара, както с Явин при потока Кисон,
10 които загинаха при Ендор, станаха тор на земята!
11 Направи благородните им като Орив и Зив, да, всичките им князе — като Зевей и Салмана,
12 които казаха: Нека си присвоим Божиите жилища.
13 Боже мой, направи ги като праха във вихрушката, като плява пред вятъра!
14 Както огън изгаря дърветата и както пламък запалва планините,
15 така ги гонй с урагана Си и ги уплаши с бурята Си!
16 Покрий лицата им с позор, за да потърсят Името Ти, ГОСПОДИ!
17 Нека се посрамят и ужасят навеки, нека се покрият със срам и погинат;
18 за да познаят, че Ти, чието Име е ГОСПОД, единствен си Всевишният над цялата земя!
