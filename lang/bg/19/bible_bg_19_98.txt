1 (По слав. 97) Псалм. Пейте на ГОСПОДА нова песен, защото Той извърши чудни дела! Неговата десница и Неговата свята мишца Му спечелиха победата.
2 ГОСПОД изяви спасението Си, откри правдата Си пред очите на народите.
3 Спомни си милостта Си и верността Си към израилевия дом. Всичките земни краища видяха спасението на нашия Бог.
4 Възкликнете към ГОСПОДА, цяла земя, ликувайте, радвайте се и пейте псалми!
5 Пейте на ГОСПОДА с арфа, с арфа и с глас на псалмопеене!
6 С тръби и с глас на рог викнете радостно пред Царя, ГОСПОДА!
7 Нека бучи морето и всичко в него, светът и неговите обитатели!
8 Нека ръкопляскат реките, нека се радват заедно планините
9 пред ГОСПОДА, защото идва да съди земята. Ще съди света с правда и народите — с правота.
