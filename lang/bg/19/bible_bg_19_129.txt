1 (По слав. 128) Песен на изкачванията. Много пъти са воювали против мен от младостта ми досега — нека каже сега Израил —
2 много пъти са воювали против мен от младостта ми досега, но не са ми надвили.
3 Орачите ораха по гърба ми, проточиха браздите си.
4 Праведен е ГОСПОД, Той разсече въжетата на безбожните.
5 Нека се посрамят и се обърнат назад всички, които мразят Сион!
6 Нека бъдат като тревата по покривите, която изсъхва преди да порасне,
7 с която жетварят не напълва ръката си, нито онзи, който връзва снопите, напълва скута си,
8 нито минаващите казват: ГОСПОДНОТО благословение на вас! Благославяме ви в Името на ГОСПОДА!
