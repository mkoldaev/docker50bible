1 (По слав. 147) Алилуя! Хвалете ГОСПОДА от небесата, хвалете Го във висините!
2 Хвалете Го, всички Негови ангели, хвалете Го, всички Негови войнства!
3 Хвалете Го, слънце и луна, хвалете Го, всички светещи звезди!
4 Хвалете Го, небеса на небесата и вие, води над небесата!
5 Нека хвалят Името на ГОСПОДА, защото Той заповяда, и те се създадоха.
6 И Той ги утвърди за вечни времена, сложи ред, който няма да премине.
7 Хвалете ГОСПОДА от земята, вие, морски чудовища и всички бездни,
8 огън и град, сняг и облаци, бурен вятър, изпълняващ словото Му,
9 планини и всички хълмове, плодни дървета и всички кедри,
10 зверове и всички животни, пълзящи животни и летящи птици,
11 земни царе и всички народи, князе и всички земни съдии,
12 юноши и девойки, старци и деца —
13 нека хвалят Името на ГОСПОДА, защото само Неговото Име е възвисено, величието Му е над земята и небето.
14 И Той е възвисил рога на Своя народ, славата на всичките Свои светии, на израилевите синове — народ, близък на Него. Алилуя!
