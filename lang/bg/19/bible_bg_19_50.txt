1 (По слав. 49) Псалм на Асаф. ГОСПОД Бог Всемогъщ е говорил и призовал земята от изгряването на слънцето до залязването му.
2 От Сион, съвършенството на красотата, Бог е възсиял.
3 Нашият Бог ще дойде и няма да мълчи; пред Него — огън пояждащ и около Него — силна буря.
4 Ще призове небесата отгоре и земята, за да съди народа Си:
5 Съберете при Мен светиите Ми, които направиха с Мен завет чрез жертва.
6 И небесата известяват правдата Му, защото Бог, Той е съдия. (Села.)
7 Слушай, народе Мой, и ще говоря, Израилю, и ще свидетелствам против теб: Бог, твоят Бог съм Аз.
8 Не за жертвите ти те укорявам, и всеизгарянията ти са постоянно пред Мен.
9 Няма да взема юнец от дома ти, нито козли от стадата ти,
10 защото мои са всички горски животни и добитъкът по хиляди хълмове.
11 Познавам всичките планински птици и известни са Ми полските животни.
12 Ако огладнеех, не бих казал на теб, защото Мой е светът и всичко, което го изпълва.
13 Ще ям ли Аз месо на бикове и ще пия ли кръв на козли?
14 Принеси на Бога жертва на благодарност и изпълни обещанията си пред Всевишния.
15 И призови Ме в ден на скръб, Аз ще те избавя, и ти ще Ме прославиш.
16 А на безбожния казва Бог: Какво право имаш ти да говориш за Моите наредби и да вземаш в устата си Моя завет?
17 Защото ти мразиш наставление и хвърляш зад себе си Моите думи.
18 Когато видиш крадец, тичаш заедно с него и имаш дял с прелюбодейците.
19 Предаваш устата си на зло и езикът ти сплита коварство.
20 Седиш и говориш против брат си, клеветиш сина на майка си.
21 Ти направи това, а Аз премълчах, и ти помисли, че Аз съм съвсем като теб. Но Аз ще те изоблича и ще изредя всичко това пред очите ти.
22 Да! Помислете за това, вие, които забравяте Бога, да не би да ви разкъсам и да няма кой да ви избави.
23 Всеки, който принася жертва на благодарност, Ме прославя; и на онзи, който слага в ред пътя си, ще покажа Божието спасение.
