1 (По слав. 104) Славете ГОСПОДА, призовавайте Името Му, известявайте сред народите делата Му!
2 Пейте Му, пейте Му псалми, говорете за всичките Му чудни дела!
3 Хвалете се с Неговото свято Име, нека се весели сърцето на онези, които търсят ГОСПОДА!
4 Стремете се към ГОСПОДА и Неговата сила, търсете лицето Му винаги!
5 Помнете чудните Му дела, които е извършил, знаменията Му и присъдите на устата Му,
6 ти, потомство на слугата Му Авраам, вие, синове на Яков, Негови избрани!
7 Той е ГОСПОД, нашият Бог, присъдите Му са по цялата земя.
8 Той помни вечно завета Си, словото, което е заповядал за хиляда поколения,
9 завета, който е сключил с Авраам, и клетвата Си към Исаак,
10 завета, който е поставил на Яков за наредба, на Израил — за вечен завет,
11 като каза: На теб ще дам ханаанската земя като дял на наследството ви.
12 Когато бяха малобройни, само малко и странници в нея,
13 когато се скитаха от народ в народ, от царство — в друг народ,
14 Той не остави никого да ги угнетява и съди царе заради тях.
15 И каза: Не докосвайте Моите помазани и не правете нищо лошо на Моите пророци!
16 После наложи глад върху земята, строши всяка подпорка на хляба.
17 Изпрати пред тях човек — Йосиф беше продаден за роб.
18 Стиснаха краката му в окови, душата му — в желязо.
19 До времето, когато думата му се изпълни, словото на ГОСПОДА го изпитваше.
20 Царят изпрати и го освободи, господарят на народите го пусна на свобода.
21 Направи го господар над дома си и управител над целия си имот,
22 за да връзва князете му според волята си и да учи старейшините му на мъдрост.
23 И Израил дойде в Египет и Яков стана пришълец в земята на Хам.
24 И Той умножи народа Си много и го направи по-силен от враговете му.
25 Обърна сърцето им да мразят народа Му, да постъпват коварно със слугите Му.
26 Изпрати слугата Си Мойсей, също и Аарон, когото избра.
27 Те извършиха знаменията Му сред тях и чудесата Му в земята на Хам.
28 Той изпрати тъмнина и помрачи и те не упорстваха против думите Му.
29 Превърна водите им в кръв и изби рибите им.
30 Земята им гъмжеше от жаби дори и в покоите на царете им.
31 Той каза и дойдоха рояци мухи и въшки по всичките им предели.
32 Даде им град вместо дъжд и пламтящ огън в земята им.
33 Порази и лозята им, и смокините им и изпочупи дърветата в пределите им.
34 Той каза и дойдоха скакалци — малки скакалци безчет —
35 и изпоядоха всичките посеви в страната им и изпоядоха плода на земята им.
36 Порази и всичките първородни в земята им, първите рожби на цялата им мъжественост.
37 После ги изведе със сребро и злато и между племената Му нямаше нито един, който се спъваше.
38 Египет се радваше, когато излязоха, защото страхът от тях ги беше нападнал.
39 Той разпростря облак за покривало и огън, за да свети през нощта.
40 Те поискаха и Той докара пъдпъдъци, и ги насити с небесен хляб.
41 Отвори канарата и бликна вода, потече в безводните места като река.
42 Защото Той си спомни святото Си слово към слугата Си Авраам
43 и изведе народа Си с веселие, избраните Си — с радост.
44 Даде им земите на езичниците и те наследиха труда на народите,
45 за да пазят Неговите наредби и да съблюдават Неговите закони. Алилуя!
