1 (По слав. 54) За първия певец. На струнни инструменти. Маскил на Давид. Дай ухо на молитвата ми, Боже, и не се крий от молбата ми!
2 Чуй ме и отговори ми! Лутам се в тъгата си и стена
3 от гласа на врага, от притеснението на безбожния; защото хвърлят върху мене грях и в гняв враждуват против мен.
4 Сърцето ми тъжи във мен, нападнаха ме ужасите на смъртта.
5 Страх и трепет ме връхлетяха и ужас ме покри.
6 И казах: Да бих имал криле като гълъб! Щях да отлетя, да си почина.
7 Ето, щях да избягам далеч, щях да живея в пустинята. (Села.)
8 Щях да ускоря бягството си от вихъра и от бурята.
9 Унищожи, Господи, и раздели езика им, защото в града видях насилие и свада.
10 Ден и нощ те го обикалят по стените му и грях и зло има сред него.
11 Лукавство има сред него, гнет и измама не се отдалечават от улиците му.
12 Понеже не враг ми се присмива — тогава бих го понесъл — нито мразещият ме се е възвеличил против мен — тогава бих се скрил от него —
13 а си ти, човек равен на мен, мой другар и мой близък приятел.
14 Заедно разговаряхме сладко, с множеството ходехме в Божия дом.
15 Нека дойде ненадейно смърт върху тях, нека слязат живи в Шеол, защото злини са в жилищата им и между тях.
16 А аз, аз ще извикам към Бога и ГОСПОД ще ме спаси.
17 Вечер и сутрин, и по обед ще се оплаквам и ще стена и Той ще чуе моя глас.
18 Ще избави в мир душата ми от боя против мен; защото мнозина се бият с мен.
19 Бог, който живее преди вековете, ще чуе и ще ги покори, (Села.) понеже нямат промяна, и не се боят от Бога.
20 Той протяга ръце против онези, които бяха в мир с него; нарушил е завета си.
21 Устата му са по-гладки от масло, но в сърцето му има война; думите му са по-меки от маслинено масло, но са голи мечове.
22 Възложи товара си на ГОСПОДА и Той ще те подпре; не ще допусне до века да се поклати праведният.
23 Но Ти, Боже, ще ги свалиш долу в рова на погибелта; мъже кръвници и измамни няма да стигнат и до половината на дните си. Но аз на Теб ще се уповавам.
