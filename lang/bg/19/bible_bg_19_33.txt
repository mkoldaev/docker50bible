1 (По слав. 32) Ликувайте в ГОСПОДА, вие праведни; хвалението подобава на правите.
2 Хвалете ГОСПОДА с арфа, пейте Му псалми с десетострунна лира.
3 Пейте Му нова песен, свирете изкусно с радостно възклицание.
4 Защото словото на ГОСПОДА е право и цялото Му дело — в истина.
5 Той обича правда и правосъдие, земята е пълна с ГОСПОДНАТА милост.
6 Чрез словото на ГОСПОДА бяха направени небесата и цялото им войнство — чрез дъха на устата Му.
7 Той морските води събира като куп и бездните прибира в съдове.
8 Нека се бои от ГОСПОДА цялата земя, нека се боят от Него всичките жители на света!
9 Защото Той каза и стана; Той заповяда и се утвърди.
10 ГОСПОД събаря съвета на езичниците, осуетява плановете на народите.
11 Съветът на ГОСПОДА пребъдва до века, мислите на сърцето Му — от поколение в поколение.
12 Блажена онази нация, чийто Бог е ГОСПОД, народът, който Той е избрал за Свое наследство.
13 ГОСПОД гледа от небето, вижда всичките човешки синове.
14 От мястото на обиталището Си Той гледа всички земни жители.
15 Този, който е създал сърцата на всички тях, внимава на всичките им дела.
16 Царят не побеждава с много войска, силният не се избавя с голямо юначество.
17 Конят е напразна надежда за спасение и не отървава с голямата си сила.
18 Ето, окото на ГОСПОДА е върху онези, които Му се боят, върху онези, които се надяват на Неговата милост,
19 за да избави душата им от смърт, в глад да ги запази живи.
20 Душата ни чака ГОСПОДА, Той е наша помощ и наш щит.
21 Защото в Него ще се радва сърцето ни, понеже се уповавахме на Неговото свято Име.
22 Милостта Ти, ГОСПОДИ, нека бъде на нас, както на Теб се надявахме.
