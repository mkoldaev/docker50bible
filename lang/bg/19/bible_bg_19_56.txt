1 (По слав. 55) За първия певец. По музиката на Гълъбът на далечните дъбове. Миктам на Давид, когато филистимците го хванаха в Гет. Смили се над мен, Боже, защото иска да ме погълне човек; като воюва цял ден, ме притеснява.
2 Враговете ми цял ден ме преследват; защото много са онези, които с гордост воюват против мен.
3 Когато съм в страх, на Теб ще се уповавам.
4 В Бога — ще хваля словото Му — в Бога съм положил упованието си. Няма да се уплаша, какво ще ми стори човек?
5 Цял ден изкривяват думите ми, всичките им мисли са против мен за зло.
6 Събират се, спотайват се, наблюдават стъпките ми, защото причакват душата ми.
7 При греха ще има ли за тях спасение? Боже, повали народите със гняв!
8 Ти скитанията ми преброил си, сълзите ми си сложил в меха Си, не са ли те в Твоята книга?
9 Тогава враговете ми ще се върнат назад в деня, когато Те призова. Това зная — че Бог е откъм мен.
10 В Бога — ще хваля словото Му — в ГОСПОДА — ще хваля словото Му —
11 в Бога съм положил упованието си. Няма да се уплаша, какво ще ми стори човек?
12 Обещанията ми към Теб са върху мене, Боже; ще Ти принеса благодарствени жертви,
13 защото Ти Си избавил душата ми от смърт. Не си ли избавил и краката ми от падане, за да ходя пред Бога в светлината на живите?
