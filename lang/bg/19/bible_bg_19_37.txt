1 (По слав. 36) Псалм на Давид. Не се раздразнявай заради злодеите и не завиждай на онези, които вършат беззаконие,
2 защото скоро ще се окосят като трева и като зелена трева ще повехнат.
3 Уповавай се на ГОСПОДА и върши добро, населявай земята и пази истината.
4 Наслаждавай се в ГОСПОДА и Той ще ти даде желанията на сърцето ти.
5 Предай на ГОСПОДА пътя си и се уповавай на Него, и Той ще действа.
6 Ще изведе наяве правдата ти като светлината и правото ти като пладне.
7 Облегни се на ГОСПОДА и Го чакай. Не се раздразнявай заради онзи, който преуспява в пътя си, заради човека, който осъществява зли замисли.
8 Престани да се гневиш и остави яростта, не се раздразнявай — това води само към вършене на зло.
9 Защото злодеите ще бъдат отсечени, а онези, които чакат ГОСПОДА, те ще наследят земята.
10 Защото още малко, и безбожния няма да го има вече, ще търсиш мястото му, но няма да е там.
11 А смирените ще наследят земята и ще се наслаждават в изобилен мир.
12 Безбожният прави заговор против праведния и със зъби скърца против него.
13 Господ му се смее, защото вижда, че денят му идва.
14 Безбожните извадиха меча и опънаха лъка си, за да повалят сиромаха и бедния, за да заколят ходещите в правда.
15 Мечът им ще се забие в собственото им сърце и лъковете им ще се строшат.
16 По-добре малкото на праведния, отколкото изобилието на мнозина безбожни.
17 Защото ръцете на безбожните ще се строшат, а ГОСПОД подкрепя праведните.
18 ГОСПОД знае дните на непорочните и тяхното наследство ще бъде вечно.
19 Те няма да се посрамят във време на зло и в дни на глад ще бъдат сити.
20 А безбожните ще се изтребят и враговете на ГОСПОДА ще бъдат като агнешката тлъстина — ще изчезнат, в дим ще изчезнат.
21 Безбожният взема назаем и не връща, а праведният е милостив и дава.
22 Защото благословените от Него ще наследят земята, а проклетите от Него ще се изтребят.
23 Стъпките на човека се утвърждават от ГОСПОДА и неговият път Му е угоден.
24 Когато падне, няма да бъде повален, защото ГОСПОД подпира ръката му.
25 Млад бях, ето, остарях, но не видях праведния оставен, нито потомството му да проси хляб.
26 Цял ден е милостив и дава назаем, и потомството му е за благословение.
27 Отклонявай се от злото и върши добро, и ще населяваш вечно земята.
28 Защото ГОСПОД обича правда и няма да остави Своите светии — те ще бъдат опазени до века, а потомството на безбожните ще се изтреби.
29 Праведните ще наследят земята и ще живеят на нея вечно.
30 Устата на праведния произнася мъдрост и езикът му говори правда.
31 Законът на неговия Бог е в сърцето му, стъпките му не ще се подхлъзнат.
32 Безбожният дебне праведния и търси да го убие.
33 ГОСПОД няма да го остави в ръката му и няма да го осъди, когато бъде съден.
34 Чакай ГОСПОДА и пази Неговия път, и Той ще те възвиши да наследиш земята; ще гледаш, когато се изтребват безбожните.
35 Видях безбожния в голяма мощ да се разпростира като зелено дърво на мястото си;
36 но премина, и ето, нямаше го; търсих го и не се намери.
37 Забележи непорочния и гледай праведния, защото човекът на мира ще има бъдеще,
38 а отстъпилите от Бога ще се изтребят всички, бъдещето на безбожните ще се отсече.
39 Но спасението на праведните е от ГОСПОДА; Той е тяхната крепост във време на беда.
40 И ГОСПОД ще им помогне и ще ги избави, ще ги избави от безбожните и ще ги спаси, понеже на Него се уповаха.
