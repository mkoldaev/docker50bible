1 (По слав. 71) Псалм на Соломон. Боже, дай на царя правосъдието Си и правдата Си — на царския син,
2 за да съди Твоя народ с правда и страдащите Ти — с правосъдие.
3 Планините ще донесат мир на народа и хълмовете — мир чрез правда.
4 Той ще донесе правосъдие на страдащите на народа, ще спаси синовете на сиромасите и ще смаже потисника.
5 Ще Ти се боят, докато грее слънцето и докато свети луната, през всички поколения.
6 Той ще слезе като дъжд върху окосената ливада, като дъждове, които напояват земята.
7 В неговите дни праведният ще процъфтява и ще има изобилие от мир, докато луната престане да съществува.
8 И той ще владее от море до море, и от реката до краищата на земята.
9 Пред него ще се поклонят жителите на пустинята и враговете му ще лижат пръстта.
10 Царете на Тарсис и на островите ще донесат подаръци, царете на Сава и Сева ще принесат дарове.
11 Да! Всички царе ще се поклонят пред него, всичките народи ще му служат.
12 Защото той ще избави сиромаха, когато вика, също и бедния, и безпомощния.
13 Ще се смили над слабия и сиромаха и ще спаси душите на сиромасите.
14 Ще изкупи душата им от гнет и насилие и кръвта им ще бъде скъпоценна в очите му.
15 И ще живее, и ще му се даде савското злато; и постоянно ще се издига молитва за него и цял ден ще го благославят.
16 Изобилие от жито ще има в земята, на върха на планините; плодът му ще се люлее като Ливан и жителите на града ще процъфтяват като земната трева.
17 Името му ще пребъдва вечно, името му ще пребъдва, докато е слънцето. И в Него ще се благославят, блажен ще го наричат всичките народи.
18 Благословен да е ГОСПОД Бог, Богът на Израил, който единствен върши чудеса!
19 И благословено да бъде Неговото славно Име до века! И нека цялата земя се изпълни с Неговата слава! Амин и амин.
20 Свършиха се молитвите на Давид, сина на Есей.
