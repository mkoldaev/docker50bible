1 (По слав. 40) За първия певец. Псалм на Давид. Блажен онзи, който обръща внимание на сиромаха; в зъл ден ще го избави ГОСПОД.
2 ГОСПОД ще го пази и ще съхрани живота му; той ще бъде блажен на земята и Ти няма да го предадеш на волята на враговете му.
3 ГОСПОД ще го подкрепя на болничното легло; в болестта му Ти ще преобърнеш за добро цялото му състояние.
4 Аз казах: ГОСПОДИ, бъди милостив към мен, изцели душата ми, защото съгреших против Теб!
5 Враговете ми говорят зло за мен: Кога той ще умре и името му ще загине?
6 И ако дойде някой да ме види, говори лъжа, сърцето му събира в себе си зло, и когато излезе навън, го разказва.
7 Срещу мен шепнат заедно всички, които ме мразят; зло замислят против мен:
8 Казват: Нещо лошо го е сполетяло и както е легнал, няма вече да стане.
9 Дори и близкият ми приятел, на когото имах доверие, който ядеше хляба ми, вдигна пета срещу мен.
10 Но Ти, ГОСПОДИ, бъди милостив към мен и ме изправи, за да им отплатя.
11 По това познавам, че съм Ти угоден — понеже врагът ми не тържествува над мен.
12 А мен Ти поддържаш в непорочността ми и си ме утвърдил пред Своето лице до века.
13 Благословен да е ГОСПОД, Бог на Израил, до века! Амин и амин.
