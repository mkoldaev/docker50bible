1 (По слав. 118)Алеф Блажени онези, които са непорочни в пътя, които ходят в закона на ГОСПОДА!
2 Блажени онези, които пазят свидетелствата Му, които Го търсят с цяло сърце,
3 които и не вършат беззаконие, а ходят в Неговите пътища!
4 Ти си ни заповядал правилата Си, за да ги пазим усърдно.
5 О, да бяха постоянни пътищата ми, за да пазя Твоите наредби!
6 Тогава няма да се посрамя, когато внимавам във всичките Ти заповеди.
7 Ще Те славя с искрено сърце, когато науча наредбите на Твоята правда.
8 Ще пазя наредбите Ти; не ме оставяй напълно! Бет
9 Чрез какво може млад човек да опази пътя си чист? Като внимава на себе си според словото Ти.
10 С цялото си сърце Те търсих; не ме оставяй да се отклоня от заповедите Ти!
11 В сърцето си съхраних словото Ти, за да не съгрешавам против Теб.
12 Благословен си, ГОСПОДИ! Научи ме на наредбите Си.
13 С устните си разказах всичките присъди на устата Ти.
14 В пътя на Твоите свидетелства се радвах толкова, колкото над всичките богатства.
15 Ще размишлявам върху правилата Ти и ще зачитам пътищата Ти.
16 Ще се наслаждавам на наредбите Ти и словото Ти няма да забравя. Гимел
17 Стори добро на слугата Си, за да живея и да пазя словото Ти!
18 Отвори очите ми, за да виждам чудеса от Твоя закон.
19 Чужденец съм аз на земята; не скривай от мен заповедите Си!
20 Душата ми всякога чезне от копнеж по Твоите наредби.
21 Ти си смъмрил горделивите, проклетите, които се отклоняват от Твоите заповеди.
22 Вдигни от мен укор и презрение, защото пазя Твоите свидетелства.
23 Макар и князе да седят и говорят против мен, слугата Ти размишлява върху Твоите наредби.
24 И свидетелствата Ти също са моя наслада и мои съветници. Далет
25 Душата ми прилепва към пръстта. Съживи ме според словото Си!
26 Разказах пътищата си; и Ти ми отговори. Научй ме на наредбите Си!
27 Направи ме да разбирам пътя на Твоите правила и ще размишлявам върху Твоите чудни дела.
28 Душата ми се топи от тъга. Укрепи ме според словото Си!
29 Отдалечи от мен пътя на лъжата и милостиво ми дари закона Си!
30 Избрах пътя на истината, Твоите присъди поставих пред себе си.
31 Прилепвам се към Твоите свидетелства, ГОСПОДИ, не ме оставяй да се посрамя!
32 Ще тичам по пътя на Твоите заповеди, защото Ти ще разшириш сърцето ми. Хе
33 Научи ме, ГОСПОДИ, на пътя на Своите наредби и аз ще го пазя докрай.
34 Дай ми разум и ще пазя закона Ти, наистина ще го пазя с цяло сърце.
35 Насочвай ме в пътеката на Своите заповеди, защото се наслаждавам в нея!
36 Наклони сърцето ми към Своите свидетелства, а не към сребролюбие.
37 Отвърни очите ми, за да не гледат суета, и ме съживи в пътищата Си.
38 Утвърди думата Си към слугата Си, която е за онези, които се боят от Теб.
39 Отвърни от мен срама ми, от който се страхувам, защото Твоите присъди са добри.
40 Ето, аз копнея за Твоите правила; съживи ме чрез правдата Си! Вав
41 Нека дойдат на мен Твоите милости, ГОСПОДИ, Твоето спасение според думата Ти.
42 Така ще дам отговор на онзи, който ме хули, защото се уповавам на словото Ти.
43 И не отнемай напълно словото на истината от устата ми, защото се надявам на Твоите присъди.
44 Ще пазя Твоя закон постоянно, винаги, вечно.
45 И ще ходя нашироко, защото се стремих към Твоите правила.
46 Ще говоря за Твоите свидетелства и пред царе и няма да се засрамя.
47 И ще се наслаждавам на Твоите заповеди, които обичам.
48 И ще издигам и ръцете си към Твоите заповеди, които обичам, и ще размишлявам върху Твоите наредби. Заин
49 Спомни си словото Си към слугата Си, на което си ме направил да се уповавам.
50 Това е моята утеха в нещастието ми — че Твоята дума ме съживи.
51 Горделивите ми се подиграват твърде много, но аз не се отклоних от Твоя закон.
52 Спомних си Твоите присъди от древността, ГОСПОДИ, и се утеших.
53 Негодуване ме обзе заради безбожните, които изоставят Твоя закон.
54 Твоите наредби ми станаха песни в дома на странстването ми.
55 Нощем споменавах Името Ти, ГОСПОДИ, и пазех закона Ти.
56 Това ми стана, защото пазих правилата Ти. Хет
57 ГОСПОД е моят дял; аз казах, че ще пазя словата Ти.
58 Потърсих лицето Ти от все сърце; бъди милостив към мен според думата Си.
59 Размислих за пътищата си и обърнах краката си към Твоите свидетелства.
60 Побързах и не се забавих да пазя Твоите заповеди.
61 Връзките на безбожните ме обвиха, но аз не забравих Твоя закон.
62 Среднощ ставам, за да Те славя заради Твоите справедливи присъди.
63 Другар съм на всички, които се боят от Теб, и на онези, които пазят Твоите правила.
64 Земята е пълна с милостта Ти, ГОСПОДИ, научи ме на наредбите Си. Тет
65 ГОСПОДИ, Ти си направил добро на слугата Си според словото Си.
66 Научи ме на добро разсъждение и знание, защото повярвах в Твоите заповеди.
67 Преди да бъда наскърбен, аз се бях заблудил, но сега пазя Твоето слово.
68 Ти си благ и благодетелен. Научи ме на Своите наредби.
69 Горделивите ме окаляха с лъжи, но аз ще пазя правилата Ти с цяло сърце.
70 Сърцето им е тлъсто като лой, а аз се наслаждавам на Твоя закон.
71 Добре е за мен, че бях наскърбен, за да науча Твоите наредби.
72 Законът на Твоята уста е по-добър за мен от хиляди кюлчета злато и сребро. Йод
73 Твоите ръце ме направиха и приготвиха; дай ми разум и ще науча заповедите Ти.
74 Които се боят от Теб, ще ме видят и ще се зарадват, защото на словото Ти се уповах.
75 Зная, ГОСПОДИ, че Твоите присъди са правда и че справедливо си ме наскърбил.
76 Твоята милост нека ми бъде за утеха според думата Ти към слугата Ти!
77 Нека дойде върху мен състраданието Ти, за да живея, защото законът Ти е моята наслада.
78 Нека се засрамят горделивите, защото ми сториха зло без причина, но аз размишлявам върху Твоите правила.
79 Нека се обърнат към мен онези, които Ти се боят, онези, които познават Твоите свидетелства.
80 Нека сърцето ми бъде непорочно в Твоите наредби, за да не се посрамя. Каф
81 Душата ми копнее за Твоето спасение; на словото Ти се уповавам.
82 Очите ми копнеят за думата Ти, като казвам: Кога ще ме утешиш?
83 Защото станах като мех в дим, но не забравих Твоите наредби.
84 Колко са дните на слугата Ти? Кога ще извършиш съд над гонителите ми?
85 Горделивите изкопаха ями за мен, те, които не са според Твоя закон.
86 Всичките Твои заповеди са истина. Без причина ме гонят — помогни ми!
87 Без малко щяха да ме погубят на земята, но аз не оставих Твоите правила.
88 Съживи ме според милостта Си и ще пазя свидетелството на устата Ти. Ламед
89 До века, ГОСПОДИ, е утвърдено словото Ти в небесата.
90 Твоята вярност — във всички поколения. Ти си основал земята и тя стои.
91 Те стоят днес според Твоите наредби, защото всичко е в Твоя служба.
92 Ако законът Ти не беше моя наслада, щях да загина в нещастието си.
93 Няма да забравя правилата Ти до века, защото чрез тях си ме съживил.
94 Твой съм аз — спаси ме, защото се стремих към правилата Ти.
95 Безбожните ме дебнат, за да ме погубят, но аз ще внимавам в Твоите свидетелства.
96 На всяко съвършенство видях предел, а Твоята заповед достига много надалеч. Мем
97 Колко обичам Твоя закон! Цял ден той е размишлението ми.
98 Твоите заповеди ме правят по-мъдър от враговете ми, защото са винаги с мен.
99 По-разумен съм от всичките си учители, защото Твоите свидетелства са размишлението ми.
100 По-разумен съм от старите, защото опазих правилата Ти.
101 Въздържах краката си от всеки лош път, за да пазя словото Ти.
102 Не се отклоних от Твоите присъди, защото Ти, Ти си ме поучавал.
103 Колко са сладки за небцето ми Твоите думи, повече от мед в устата ми!
104 От Твоите правила получавам разум, затова мразя всеки лъжлив път. Нун
105 Твоето слово е светило за крака ми и светлина за пътеката ми.
106 Заклех се и потвърждавам, че ще пазя праведните Ти присъди.
107 Много съм угнетен, ГОСПОДИ, съживи ме според словото Си!
108 Приеми, моля Те, ГОСПОДИ, доброволните жертви на устата ми и научи ме на присъдите Си!
109 Животът ми е постоянно в опасност, но аз не забравих Твоя закон.
110 Безбожните ми поставиха примка, но аз не се отклоних от Твоите правила.
111 Приех свидетелствата Ти за наследство до века, защото те са радостта на сърцето ми.
112 Наклоних сърцето си да върша наредбите Ти до века, докрай. Самех
113 Мразя двуличните, а обичам закона Ти.
114 Ти си моето скривалище и моят щит; на словото Ти се уповавам.
115 Отдалечете се от мен, вие, злодеи, аз ще пазя заповедите на своя Бог.
116 Поддържай ме според думата Си, за да живея, и не ме оставяй да се посрамя в надеждата си.
117 Подкрепи ме, и ще бъда избавен, и ще внимавам винаги в Твоите наредби.
118 Ти си отхвърлил всички, които се отклоняват от Твоите наредби, защото коварна е измамата им.
119 Изхвърлил си като шлака всичките безбожни на земята, затова обичам Твоите свидетелства.
120 Тялото ми настръхва поради страха от Теб и от присъдите Ти се боя. Айн
121 Върших правосъдие и правда; не ме оставяй на потисниците ми!
122 Стани поръчител на слугата Си за добро, да не ме угнетяват горделивите!
123 Очите ми чезнат за спасението Ти и за думата на Твоята правда.
124 Постъпвай със слугата Си според милостта Си и ме научи на наредбите Си.
125 Аз съм Твой слуга; дай ми разум и ще позная Твоите свидетелства.
126 Време е ГОСПОД да подейства, защото счетоха закона Ти за нищо.
127 Затова аз обичам Твоите заповеди повече от злато и от чисто злато!
128 Затова считам всички Твои правила относно всяко нещо за прави, мразя всеки лъжлив път. Пе
129 Чудесни са Твоите свидетелства, затова душата ми ги пази.
130 Изявяването на Твоите думи дава светлина и разум на невежите.
131 Отворих устата си и въздъхнах, защото копнеех за Твоите заповеди.
132 Обърни се към мен и бъди милостив към мен, както постъпваш с онези, които обичат Името Ти!
133 Утвърди стъпките ми чрез словото Си и не оставяй да ме завладее никакво беззаконие!
134 Избави ме от човешко потисничество и ще пазя Твоите правила.
135 Възсияй с лицето Си над слугата Си и ме научи на наредбите Си.
136 Водни потоци текат от очите ми, понеже не се пази Твоят закон. Цаде
137 Праведен си, ГОСПОДИ, прави са и Твоите присъди.
138 Постановил си свидетелствата Си в правда и изобилна вярност.
139 Ревността ми ме изяде, защото противниците ми забравиха Твоите думи.
140 Словото Ти е съвсем пречистено и слугата Ти го обича.
141 Незначителен съм и презрян, но не забравих Твоите правила.
142 Твоята правда е вечна правда и Твоят закон е истина.
143 Скръб и беда ме стигнаха, но заповедите Ти са моята наслада.
144 Твоите свидетелства са вечна правда; дай ми разум и ще живея. Коф
145 Извиках от все сърце: ГОСПОДИ, чуй ме! Ще пазя наредбите Ти.
146 Извиках към Теб: Спаси ме! Ще пазя свидетелствата Ти.
147 Изпреварих зората и виках; на словото Ти се уповавах.
148 Очите ми изпревариха нощните стражи, за да размишлявам върху Твоето слово.
149 Чуй гласа ми според милостта Си, ГОСПОДИ, съживи ме според Своите присъди.
150 Приближиха се онези, които следват коварството, те са далеч от Твоя закон.
151 Ти си близо, ГОСПОДИ, и всички Твои заповеди са истина.
152 Отдавна познах от Твоите свидетелства, че Ти си ги основал до века. Реш
153 Погледни на скръбта ми и ме избави, защото не съм забравил закона Ти!
154 Защити делото ми и ме изкупи; съживи ме според думата Си!
155 Спасението е далеч от безбожните, защото те не търсят Твоите наредби.
156 Много са Твоите милосърдия, ГОСПОДИ; съживи ме според присъдите Си!
157 Много са моите гонители и противници, но аз не се отклоних от Твоите свидетелства.
158 Видях неверните и се погнусих, защото не опазиха Твоето слово.
159 Виж колко обичам Твоите правила; съживи ме, ГОСПОДИ, според милостта Си!
160 Цялото Ти слово е истина и вечна е всяка присъда на Твоята правда. Шин
161 Князе ме преследват без причина, но сърцето ми благоговее пред словото Ти.
162 Радвам се на словото Ти като един, който намира голяма плячка.
163 Мразя и се отвращавам от лъжата, а обичам закона Ти.
164 Седем пъти на ден Те възхвалявам заради присъдите на Твоята правда.
165 Онези, които обичат закона Ти, имат голям мир и за тях няма препъване.
166 Уповах се на Твоето спасение, ГОСПОДИ, и върших Твоите заповеди.
167 Душата ми пази Твоите свидетелства и аз много ги обичам.
168 Пазих Твоите правила и Твоите свидетелства, защото пред Теб са всичките ми пътища. Тав
169 Нека се приближи викът ми пред Теб, ГОСПОДИ, дай ми разум според словото Си!
170 Нека дойде молбата ми пред Теб, избави ме според думата Си!
171 От устните ми ще извира възхвала, защото Ти ме учиш на наредбите Си.
172 Езикът ми високо ще говори словото Ти, защото всички Твои заповеди са правда.
173 Нека ръката Ти ми бъде помощ, защото аз избрах Твоите правила.
174 Копнея за спасението Ти, ГОСПОДИ, и законът Ти е моя наслада.
175 Нека душата ми живее и Те възхвалява и нека Твоите присъди ми помагат!
176 Скитах се като изгубена овца. Потърси слугата Си, защото не забравих заповедите Ти!
