1 (По слав. 106) Славете ГОСПОДА, защото е благ, защото Неговата милост е вечна!
2 Нека казват така изкупените на ГОСПОДА, които Той изкупи от ръката на врага,
3 и събра от страните — от изток и от запад, от север и от морето.
4 Те се скитаха в пустинята, по пуст път и не намираха населен град;
5 гладни и жадни, душата им примираше в тях.
6 Тогава извикаха към ГОСПОДА в бедствието си и Той ги избави от притесненията им.
7 И ги поведе по прав път, за да стигнат до населен град.
8 Нека прославят ГОСПОДА за Неговата милост и за чудните Му дела към човешките синове,
9 защото насити жадната душа и изпълни гладната душа с добрини!
10 Имаше и такива, които седяха в тъмнина и в сянката на смъртта, вързани в скръб и железа,
11 защото се разбунтуваха срещу Божиите слова и презряха съвета на Всевишния.
12 И Той смири сърцето им с труд; те се спънаха и нямаше помощник.
13 Тогава викнаха към ГОСПОДА в бедствието си и Той ги спаси от притесненията им.
14 Изведе ги от тъмнината и сянката на смъртта и разкъса оковите им.
15 Нека прославят ГОСПОДА за Неговата милост и за чудните Му дела към човешките синове,
16 защото разби бронзовите порти и строши железните резета!
17 Безумните са в скръб поради престъпния си път и поради беззаконията си.
18 Душата им се гнуси от всякакво ястие и те се докосват до портите на смъртта.
19 Тогава викнаха към ГОСПОДА в бедствието си и Той ги спаси от притесненията им.
20 Изпраща словото Си и ги изцелява, и спасява живота им от рова.
21 Нека прославят ГОСПОДА за Неговата милост и за чудните Му дела към човешките синове!
22 Нека принасят жертви на благодарност и да провъзгласяват радостно делата Му!
23 Има и такива, които излизат в морето с кораби, търгуват в големи води.
24 Те виждат делата на ГОСПОДА и Неговите чудеса в дълбините.
25 Той заповядва и вдига бурния вятър, който повдига вълните му.
26 Издигат се до небесата, слизат в бездните, душата им се топи в бедствието.
27 Люлеят се и се клатушкат като пиян и цялата им мъдрост им изневерява.
28 Тогава извикаха към ГОСПОДА в бедствието си и Той ги изведе от притесненията им.
29 Обръща бурята в тишина и вълните им утихват.
30 Тогава те се радват, защото се успокояват, и Той ги завежда в желаното им пристанище.
31 Нека прославят ГОСПОДА за Неговата милост и за чудните Му дела към човешките синове!
32 Нека Го възвисяват в събранието на народа и нека Го хвалят в заседанието на старейшините!
33 Той превръща реки в пустиня и водни извори — в суша,
34 плодородна земя — в солена пустош поради нечестието на жителите й.
35 Превръща пустиня във водни езера и суха земя — във водни извори.
36 И заселва там гладните и те основават град за живеене.
37 И посяват ниви и засаждат лозя, които дават плодовете на реколтата.
38 И Той ги благославя и те се умножават много, и Той не оставя добитъка им да намалее.
39 Те намаляват и се унижават от гнет, скръб и мъка.
40 Той излива презрение върху князете и ги кара да се скитат в пустинята без път,
41 а бедния издига от унижение и прави родовете му като стада.
42 Праведните виждат това и се радват, и всяко беззаконие ще затвори устата си.
43 Който е мъдър, нека внимава в това и ще разберат ГОСПОДНИТЕ милости!
