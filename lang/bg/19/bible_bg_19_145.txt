1 (По слав. 144) Хваление на Давид. Ще Те възвишавам, Боже мой, Царю мой, и ще благославям Твоето Име за вечни векове!
2 Всеки ден ще Те благославям и ще хваля Името Ти за вечни векове!
3 Велик е ГОСПОД и всеславен и неизследимо е величието Му!
4 Едно поколение ще хвали делата Ти на друго и ще провъзгласяват могъщите Твои дела.
5 Ще говоря за славното величие на Твоето могъщество и за Твоите чудни дела.
6 И ще говорят за мощта на Твоите страшни дела и аз ще разказвам за Твоето величие.
7 Ще разгласяват спомена на Твоята голяма благост и ще ликуват заради Твоята правда.
8 Милостив и състрадателен е ГОСПОД, дълготърпелив и многомилостив.
9 Благ е ГОСПОД към всички и щедростите Му са върху всички Негови творения.
10 Ще Те хвалят, ГОСПОДИ, всички Твои творения и светиите Ти ще Те благославят.
11 Ще говорят за славата на царството Ти и ще разказват за мощта Ти,
12 за да изявяват на човешките синове мощните Му дела и славното великолепие на Неговото царство.
13 Твоето царство е царство на всички времена и господството Ти е през всички поколения.
14 ГОСПОД подкрепя всички падащи и изправя всички приведени.
15 Очите на всички гледат към Теб и Ти им даваш храната им на определеното време.
16 Отваряш ръката Си и насищаш желанието на всичко живо.
17 ГОСПОД е праведен във всички Свои пътища и благ във всички Свои дела.
18 ГОСПОД е близо до всички, които Го призовават, до всички, които Го призовават с истина.
19 Изпълнява желанието на тези, които се боят от Него, чува вика им и ги спасява.
20 ГОСПОД пази всички, които Го любят, а всичките безбожни ще изтреби.
21 Устата ми ще изговаря хвалението на ГОСПОДА и всяко създание ще благославя Неговото свято Име за вечни времена!
