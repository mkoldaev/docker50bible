1 Истина, истина ви казвам: който не влиза в кошарата на овцете през вратата, а прескача от другаде, той е крадец и разбойник.
2 А който влиза през вратата, е овчар на овцете.
3 На него вратарят отваря и овцете слушат гласа му, и той вика своите овце по име и ги извежда.
4 И когато е изкарал всичките свои овце, върви пред тях и овцете го следват, защото познават гласа му.
5 Но чужд човек няма да следват, а ще побягнат от него, защото не познават гласа на чуждите.
6 Тази притча им каза Иисус, но те не разбраха какво им говореше.
7 Тогава Иисус пак каза: Истина, истина ви казвам: Аз съм вратата на овцете.
8 Всички, които са идвали преди Мен, са крадци и разбойници; но овцете не ги послушаха.
9 Аз съм вратата: ако някой влезе през Мен, ще бъде спасен и ще влиза, и ще излиза, и ще намира паша.
10 Крадецът влиза само за да открадне, да убие и да погуби. Аз дойдох, за да имат живот и да го имат изобилно.
11 Аз съм добрият пастир; добрият пастир дава живота Си за овцете.
12 Но който е наемник, а не овчар, и не е стопанин на овцете, вижда, че идва вълкът, и като оставя овцете, бяга, и вълкът ги разграбва и разпръсва;
13 защото е наемник и не го е грижа за овцете.
14 Аз съм добрият пастир и познавам Моите, и Моите познават Мен,
15 както Отец познава Мен и Аз познавам Отца; и Аз давам живота Си за овцете.
16 И други овце имам, които не са от тази кошара, и тях трябва да доведа; и те ще чуят гласа Ми и ще бъде едно стадо, с един пастир.
17 Затова Ме люби Отец, защото Аз давам живота Си, за да го взема пак.
18 Никой не Ми го отнема, а Аз от Себе Си го давам. Имам право да го дам и имам право пак да го взема. Тази заповед получих от Своя Отец.
19 Поради тези думи пак възникна разцепление между юдеите.
20 Мнозина от тях казваха: Има демон и е луд. Защо Го слушатЕ?
21 Други казваха: Тези думи не са на човек, обзет от демон. Може ли демон да отваря очи на слепи?
22 И настъпи в Ерусалим празникът Освещение на храма. Беше зима.
23 И Иисус ходеше в Соломоновата зала на храма.
24 Тогава юдеите Го наобиколиха и Му казаха: Докога ще ни държиш в напрежение? Ако Ти си Христос, кажи ни ясно.
25 Иисус им отговори: Казах ви и не вярвате. Делата, които върша в Името на Своя Отец, те свидетелстват за Мен.
26 Но вие не вярвате, защото не сте от Моите овце, както ви казах.
27 Моите овце слушат гласа Ми и Аз ги познавам, и те Ме следват.
28 И Аз им давам вечен живот; и те никога няма да загинат и никой няма да ги грабне от ръката Ми.
29 Моят Отец, който Ми ги даде, е по-голям от всичко; и никой не може да ги грабне от ръката на Отца.
30 Аз и Отец сме едно.
31 Тогава юдеите пак взеха камъни, за да Го убият.
32 Иисус им отговори: Много добри дела ви показах от Отца; за кое от тези дела искате да Ме убиете с камъни?
33 Юдеите Му отговориха: Не за добро дело Те замеряме с камъни, а за богохулство и защото Ти, бидейки Човек, правиш Себе Си Бог.
34 Иисус им отговори: Не е ли писано във вашия закон: ?Аз казах: Богове сте вие“?
35 Ако Той нарече ?богове“ онези, към които дойде Божието слово – а Писанието не може да се отмени –
36 то на Този ли, когото Бог освети и прати на света, вие казвате: Богохулстваш; защото казах: Аз съм Божи Син?
37 Ако не върша делата на Своя Отец, не Ми вярвайте;
38 но ако ги върша, макар и да не вярвате на Мен, вярвайте на делата, за да разберете и повярвате, че Отец е в Мен и Аз в Него.
39 Тогава пак искаха да Го хванат, но Той избяга от ръката им.
40 И отиде отвъд Йордан, на мястото, където Йоан по-преди кръщаваше, и остана там.
41 И мнозина дойдоха при Него и казаха: Йоан не извърши никакво знамение, но всичко, което Йоан каза за този Човек, беше истинно.
42 И там мнозина повярваха в Него.
