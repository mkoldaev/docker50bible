1 Тогава целият Израил се събра при Давид в Хеврон и казаха: Ето, ние сме твоя кост и твоя плът.
2 Още преди, още когато Саул беше цар, ти беше този, който извеждаше и въвеждаше Израил. И на теб ГОСПОД, твоят Бог, каза: Ти ще пасеш народа Ми Израил и ти ще бъдеш княз над народа Ми Израил.
3 Така всичките израилеви старейшини дойдоха при царя в Хеврон и Давид направи с тях завет пред ГОСПОДА в Хеврон. И те помазаха Давид за цар над Израил според ГОСПОДНОТО слово чрез Самуил.
4 Тогава Давид и целият Израил отидоха в Ерусалим, който е Евус, където бяха евусците, жителите на земята.
5 И жителите на Евус казаха на Давид: Няма да влезеш тук! Но Давид превзе крепостта Сион, която е Давидовият град.
6 И Давид каза: Който пръв удари евусците, той ще бъде глава и военачалник. И Йоав, синът на Саруя, се изкачи пръв и стана глава.
7 Така Давид се засели в крепостта, затова тя се нарече Давидовия град.
8 И той построи града околовръст до Мило и наоколо. А Йоав поправи останалата част от града.
9 Така Давид ставаше все по-велик и по-велик и ГОСПОД на Войнствата беше с него.
10 А ето началниците на силните мъже, които имаше Давид, които заедно с целия Израил го подкрепяха смело за царството му, за да го направят цар според ГОСПОДНОТО слово за Израил.
11 Ето броят на силните мъже, които имаше Давид: Ясовеам, син на Ахмон, първи военачалник; той вдигна копието си против триста души и ги уби наведнъж.
12 След него беше ахохиецът Елеазар, син на Додо, един от тримата силни мъже.
13 Той беше с Давид във Фас-Дамим, когато филистимците се бяха събрали там за бой. Там имаше парче земя, пълно с ечемик; и народът побягна пред филистимците,
14 а те застанаха сред нивата и я защитиха, и разбиха филистимците. И ГОСПОД извърши голямо избавление.
15 И трима от тридесетте началници слязоха до скалата при Давид в пещерата Одолам, а войската на филистимците се беше разположила на стан в долината Рефаим.
16 Тогава Давид беше в крепостта, а гарнизонът на филистимците беше тогава във Витлеем.
17 И Давид пожела и каза: Кой ще ми даде да пийна вода от витлеемския кладенец, който е при портата!
18 Тогава тримата направиха пробив във филистимския стан и наляха вода от витлеемския кладенец, който е при портата, взеха и я донесоха на Давид. Но Давид не пожела да я изпие, а я изля на ГОСПОДА. И каза:
19 Да не ми даде моят Бог да сторя това! Да пия ли кръвта на мъжете, които отидоха с опасност за живота си? Защото с опасност за живота си я донесоха. И не пожела да я пие. Това извършиха тримата силни мъже.
20 И Ависей, братът на Йоав, беше главният от тримата. Той вдигна копието си против триста души и ги уби, и беше именит между тримата.
21 Той беше най-почитаният от тримата, над двамата, затова им стана началник, но не достигна трима.
22 Ваная, син на Йодая, син на един храбър мъж, велик на дела, от Кавсеил. Той уби двамата лъвовидни мъже от Моав. Той също слезе и уби лъва в рова в един снежен ден.
23 Той уби и египтянина, мъж, висок пет лакътя. Египтянинът имаше в ръката си копие като кросно на тъкач, но той слезе при него с тояга, изтръгна копието от ръката на египтянина и го уби със собственото му копие.
24 Тези неща извърши Ваная, синът на Йодая, и беше именит между тримата силни мъже.
25 Ето, той беше почитан повече от тридесетте, но не достигна трима. И Давид го постави в близкото си обкръжение.
26 А силните мъже на войските бяха: Асаил, братът на Йоав, Елханан, синът на Додо от Витлеем,
27 арорецът Самот, фелонецът Хелис,
28 Ирас, синът на текоеца Екис, анатонецът Авиезер,
29 хусатецът Сивехай, ахохиецът Илай,
30 нетофатецът Маарай, Хелед, синът на нетофатеца Ваана,
31 Итай, синът на Ривай от Гавая на вениаминовите синове, пиратонецът Ваная,
32 Урай от потоците на Гаас, арватецът Авиил,
33 варумецът Азмавет, саалвонецът Елиава,
34 синовете на гизонеца Асим, Йонатан, синът на арареца Сагий,
35 Ахиам, синът на арареца Сахар, Елифал, синът на Ур,
36 мехиратецът Ефер, фелонецът Ахия,
37 кармилецът Есро, Наарай, синът на Есвей,
38 Йоил, братът на Натан, Мивар, синът на Агрий,
39 амонецът Селек, виротецът Нахарай, оръженосецът на Йоав, сина на Саруя,
40 етерецът Ирас, етерецът Гарив,
41 хетеецът Урия, Завад, синът на Аалай,
42 Адина, син на рувимеца Сиза, глава на рувимците, и тридесет души с него,
43 Анан, синът на Мааха, митнецът Йосафат,
44 астеротецът Озия, Сама и Еиил, синовете на ароиреца Хотам,
45 Едиил, синът на Симрий, брат му, тисецът Йоха,
46 маавецът Елиил, и Еривай и Йосавия, синовете на Елнаам, и моавецът Етема,
47 Елиил и Овид, и месоваецът Ясиил.
