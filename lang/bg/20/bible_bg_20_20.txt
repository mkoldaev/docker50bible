1 Виното е присмивател и спиртното питие — крамолник и който се опива от него, не е благоразумен.
2 Заплахата на царя е като реване на лъв; който го раздразня, съгрешава против живота си.
3 За човека е чест да страни от препирня, а всеки глупак ще се втурне в нея.
4 Ленивият не оре заради зимата — ще потърси по време на жетва и няма да има нищо.
5 Намерението в сърцето на човека е като дълбока вода, но разумният човек ще го извади.
6 Повечето хора разгласяват всеки своята доброта, но кой може да намери верен човек?
7 Праведният, който ходи в чистотата си — децата му след него са блажени.
8 Цар, който седи на съдийски престол, разпръсва всяко зло с очите си.
9 Кой може да каже: Очистих сърцето си, чист съм от греха си?
10 Различни грамове и различни мерки — и двете са мерзост за ГОСПОДА.
11 Даже и детето се познава по това, което върши — дали делата му са чисти и прави.
12 Слушащото ухо и гледащото око — ГОСПОД е направил и двете.
13 Не обичай спането, за да не обеднееш; отвори очите си и ще се наситиш с хляб.
14 Лошо! Лошо! — казва купувачът, но когато си отиде, тогава се хвали.
15 Има злато и изобилие от скъпоценни камъни, но устните на знанието са скъпоценно украшение.
16 Вземи дрехата на този, който става поръчител на чужд човек, вземи му залог заради чужденците.
17 Хлябът на лъжата е сладък на човека, но после устата му ще се напълни с камъчета.
18 Намеренията се утвърждават чрез съветване, затова с мъдър съвет води война.
19 Който обикаля като клюкар, открива тайни, затова не се свързвай с такъв, който отваря широко устните си.
20 Който кълне баща си или майка си, светилникът му ще угасне в най-мрачната тъмнина.
21 Наследството, бързо придобито отначало, няма да бъде благословено накрая.
22 Да не кажеш: Ще отплатя за злото! Почакай ГОСПОДА и Той ще те избави.
23 Различни грамове са мерзост за ГОСПОДА и неверни везни не са добри.
24 От ГОСПОДА са стъпките на мъжа — и как човек да разбере пътя си?
25 Примка е за човека да казва прибързано: Посвещавам! — и след като е дал клетви, да размисля.
26 Мъдър цар отлъчва безбожните и докарва върху тях колелото.
27 Духът на човека е ГОСПОДНО светило, изпитващо всички вътрешни части на тялото.
28 Милост и истина пазят царя и той поддържа престола си с милост.
29 Украшението на младите мъже е силата им, а великолепието на старците е бялата коса.
30 Удари, които нараняват, очистват злото; и удари — най-вътрешните части на тялото.
