1 А веднага на сутринта главните свещеници със старейшините и книжниците, и целият Синедрион направиха съвещание и като вързаха Иисус, Го отведоха и Го предадоха на Пилат.
2 И Пилат Го попита: Ти ли си юдейският Цар? А Той му отговори и му каза: Ти казваш.
3 И главните свещеници Го обвиняваха в много неща.
4 А Пилат пак Го попита, казвайки: Нищо ли не отговаряш? Виж за колко неща Те обвиняват!
5 Но Иисус вече нищо не отговори, така че Пилат се чудеше.
6 А на всеки празник той им пускаше по един затворник, когото биха поискали.
7 А имаше един на име Варава, затворен заедно с онези бунтовници, които във времето на бунта бяха извършили убийство.
8 А множеството, като викаше, започна да иска от Пилат да направи за тях, каквото имаше обичай да прави.
9 А Пилат в отговор им каза: Искате ли да ви пусна юдейския Цар?
10 Защото знаеше, че главните свещеници Го бяха предали от завист.
11 Но главните свещеници подбудиха множеството да иска да им пусне по-добре Варава.
12 Пилат пак в отговор им каза: Тогава какво да направя с Този, когото наричате юдейския Цар?
13 А те пак из??рещяха: Разпъни Го!
14 А Пилат им каза: Че какво зло е сторил? Но те още по-силно закрещяха: Разпъни Го!
15 Тогава Пилат, като искаше да угоди на множеството, им пусна Варава, а Иисус би и Го предаде на разпятие.
16 И войниците Го заведоха вътре в двора, тоест в преторията, и свикаха цялата дружина.
17 И Му облякоха пурпурна мантия, сплетоха и венец от тръни и го положиха на главата Му.
18 И започнаха да Го поздравяват с думите: Привет, Царю юдейски!
19 И Го удряха по главата с тръстика и Го заплюваха, и Му се кланяха, като коленичеха.
20 И след като Му се подиграха, Му съблякоха пурпурната мантия, облякоха Го в Неговите дрехи и Го изведоха навън, за да Го разпънат.
21 И накараха някой си Симон Киринееца, бащата на Александър и Руф, който минаваше на връщане от полето, да носи кръста Му.
22 И заведоха Иисус на мястото Голгота, което значи Лобно място.
23 И Му дадоха да пие вино смесено със смирна, но Той не прие.
24 И като Го разпънаха, си разделиха дрехите Му и хвърлиха жребий за тях, за да определят кой какво да вземе.
25 А беше третият час, когато Го разпънаха.
26 И надписът на обвинението Му беше написан така: Юдейският Цар.
27 И с Него разпънаха и двама разбойника – един от дясната Му страна и един от лявата Му страна.
28 (И се изпълни писанието, което казва: И към престъпници беше причислен.)
29 И минаващите оттам Го хулеха, като клатеха глави и казваха: Уха! Ти, който разрушаваш храма и за три дни пак го съграждаш,
30 спаси Себе Си и слез от кръста!
31 Подобно и главните свещеници с книжниците Му се подиграваха, като казваха помежду си: Други е избавил, а пък Себе Си не може да избави!
32 Нека Христос, Царят на Израил, слезе сега от кръста, за да видим и да повярваме. И разпънатите с Него Го ругаеха.
33 А в шестия час настана тъмнина по цялата земя и продължи до деветия час.
34 И в деветия час Иисус извика със силен глас: Елои, Елои, лама савахтани?, което значи: Боже Мой, Боже Мой, защо си Ме оставил?
35 А някои от стоящите там като чуха, казаха: Ето, вика Илия.
36 И един изтича, натопи гъба в оцет, набучи я на тръстика и Му я даде да пие, като казваше: Оставете Го! Да видим дали ще дойде Илия да Го свали!
37 А Иисус, като нададе силен вик, издъхна.
38 И завесата на храма се раздра на две от горе до долу.
39 А стотникът, който стоеше срещу Него, като видя, че така (извика и) издъхна, каза: Наистина този Човек беше Божи Син.
40 Имаше още и жени, които гледаха отдалеч, между които бяха и Мария Магдалена, Мария, майката на малкия Яков и на Йосия, и Саломия;
41 които, когато Иисус беше в Галилея, Го следваха и Му служеха. Имаше и много други жени, които бяха дошли с Него в Ерусалим.
42 И когато вече се свечери, понеже беше денят на приготовлението, тоест денят преди съботата,
43 дойде Йосиф от Ариматея, един почтен съветник, който и сам очакваше Божието царство, и се осмели да влезе при Пилат и да поиска тялото на Иисус.
44 А Пилат се учуди, че вече е умрял, и като повика стотника, го попита дали е мъртъв от дълго време.
45 И като разбра от стотника, отстъпи тялото на Йосиф.
46 А той купи плащаница и като Го сне, Го обви в плащаницата и Го положи в гроб, който беше изсечен в скала, и търколи камък върху вратата на гроба.
47 А Мария Магдалена и Мария, майката на Йосия, гледаха къде Го полагат.
