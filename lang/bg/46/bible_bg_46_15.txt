1 И още, братя, напомням ви благовестието, което ви проповядвах, което и приехте, в което и стоите,
2 чрез което се и спасявате, ако държите здраво онова слово, което аз ви благовестих, освен ако не сте повярвали напразно.
3 Защото ви предадох преди всичко това, което и аз приех — че Христос умря за греховете ни според Писанията,
4 че беше погребан, че беше възкресен на третия ден според Писанията
5 и че се яви на Кифа, после на дванадесетте,
6 че след това се яви на повече от петстотин братя наведнъж, повечето от които и досега са живи, а някои починаха,
7 че после се яви на Яков, а след това на всичките апостоли;
8 а най-накрая от всички се яви и на мен, като на някой изверг.
9 Защото аз съм най-нищожният от апостолите, който не съм достоен да се нарека апостол, понеже гоних Божията църква.
10 Но с Божията благодат съм, каквото съм; и Неговата благодат към мен не беше напразна, а аз се трудих повече от всички тях — не аз обаче, а Божията благодат, която беше с мен.
11 И така, било аз или те, ние така проповядваме, и вие така повярвахте.
12 Но ако се проповядва, че Христос е възкресен от мъртвите, как някои между вас казват, че няма възкресение на мъртвите?
13 Ако няма възкресение на мъртвите, тогава и Христос не е бил възкресен.
14 А ако Христос не е бил възкресен, тогава нашата проповед е празна и вашата вяра също е празна.
15 При това, ние се намираме в положение на Божии лъжесвидетели, защото свидетелствахме за Бога, че е възкресил Христос, когото Той няма да е възкресил, ако мъртвите наистина не се възкресяват.
16 Защото, ако мъртвите не се възкресяват, тогава и Христос не е бил възкресен;
17 а ако Христос не е бил възкресен, вашата вяра е суетна; вие сте още в греховете си.
18 Тогава и тези, които са починали в Христос, са погинали.
19 Ако се надяваме на Христос само в този живот, то от всичките хора ние сме най-окаяните.
20 Но сега Христос е възкресен от мъртвите и стана първият плод от починалите.
21 Понеже, както чрез един човек дойде смъртта, така чрез един Човек дойде възкресението на мъртвите.
22 Защото, както в Адам всички умират, така и в Христос всички ще оживеят.
23 Но всеки на своя ред: Христос — първият плод; а после тези, които са Христови — при Неговото пришествие.
24 Тогава ще бъде краят, когато Той предаде царството на Бога и Отца, когато унищожи всяко началство и всяка власт, и сила,
25 защото Той трябва да царува, докато положи всички врагове под краката Си.
26 Последният враг, който ще бъде унищожен, е смъртта.
27 Защото Бог е покорил всичко под краката Му. Но когато казва, че всичко е покорено, ясно е, че се изключва Този, който Му е покорил всичко.
28 А когато всичко Му бъде покорено, тогава и Самият Син ще се покори на Този, който Му е покорил всичко, за да бъде Бог всичко във всичко.
29 Иначе какво ще правят тези, които се кръщават заради мъртвите? Ако мъртвите изобщо не се възкресяват, защо тогава се кръщават заради тях?
30 Защо и ние се излагаме на опасност всеки час?
31 Братя, с похвалата заради вас, която имам в Христос Иисус, нашия Господ, аз всеки ден умирам.
32 Ако, по човешки казано, аз съм се борил със зверове в Ефес, какво ме ползва? Ако мъртвите не се възкресяват, нека ядем и пием, защото утре ще умрем.
33 Не се мамете. Лошите другари покваряват добрите нрави.
34 Събудете се за правдата и не съгрешавайте, защото някои от вас не познават Бога. Това казвам, за да се засрамите.
35 Но някой ще каже: Как се възкресяват мъртвите? И с какво тяло идват?
36 Глупако! Това, което ти сееш, не оживява, ако не умре.
37 И когато го сееш, не посяваш тялото, което ще изникне, а голо зърно, пшенично или някое друго,
38 а Бог му дава тяло, каквото е искал, и на всяко семе — негово собствено тяло.
39 Всяка плът не е еднаква; а една е плътта на хората, а друга — плътта на животните, друга — на птиците и друга — на рибите.
40 И има небесни тела и земни тела. Но блясъкът на небесните е един, а на земните — друг;
41 един е блясъкът на слънцето, друг — блясъкът на луната и друг — блясъкът на звездите; а и звезда от звезда се различава по блясък.
42 Така е и възкресението на мъртвите. Сее се в тление, възкръсва в нетление;
43 сее се в безчестие, възкръсва в слава; сее се в немощ, възкръсва в сила;
44 сее се одушевено тяло, възкръсва духовно тяло. Има одушевено тяло, има и духовно тяло.
45 Така е и писано: Първият човек, Адам, стана жива душа, последният Адам стана животворящ дух.
46 Обаче не е първо духовното, а одушевеното, и после духовното.
47 Първият човек е от земята — пръстен; вторият Човек е от небето.
48 Какъвто е пръстеният, такива са и пръстените; и какъвто е Небесният, такива са и небесните.
49 И както сме се облекли в образа на пръстения, така ще се облечем и в образа на Небесния.
50 А това казвам, братя, че плът и кръв не могат да наследят Божието царство, нито тленното наследява нетленното.
51 Ето, казвам ви една тайна: не всички ще починем, но всички ще се изменим
52 в един миг, в мигване на око, при последната тръба; защото тръбата ще затръби и мъртвите ще възкръснат нетленни, и ние ще се изменим.
53 Защото това тленното трябва да се облече в нетление и това смъртното — да се облече в безсмъртие.
54 А когато това тленното се облече в нетление и това смъртното се облече в безсмъртие, тогава ще се сбъдне написаното слово: Погълната беше смъртта победоносно.
55 О, смърт, къде ти е победата? О, смърт, къде ти е жилото?
56 Но жилото на смъртта е грехът, а силата на греха е законът;
57 но благодарение да бъде на Бога, който ни дава победата чрез нашия Господ Иисус Христос!
58 Затова, възлюбени мои братя, бъдете твърди, непоколебими, и преизобилствайте винаги в Господното дело, като знаете, че в Господа вашият труд не е напразен.
