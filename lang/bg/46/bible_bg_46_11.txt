1 Бъдете подражатели на мен, както съм и аз на Христос.
2 За похвала ви е, че ме помните във всичко, като държите преданията така, както ви ги предадох.
3 Но искам да знаете, че глава на всеки мъж е Христос, глава на жената е мъжът, а глава на Христос е Бог.
4 Всеки мъж, който се моли или пророкува с покрита глава, засрамва главата си.
5 А всяка жена, която се моли или пророкува с непокрита глава, засрамва главата си, защото това е едно и също, като да е с бръсната глава.
6 Защото, която жена не се покрива, нека се остриже. Но ако за една жена е срамно да бъде с остригана или обръсната глава, нека се покрива.
7 Защото мъжът не трябва да си покрива главата, понеже е образ и слава на Бога, а жената е слава на мъжа.
8 Защото мъжът не е от жената, а жената — от мъжа.
9 Защото не мъжът беше създаден за жената, а жената — за мъжа.
10 Затова жената е длъжна да има на главата си белег на власт заради ангелите.
11 Обаче в Господа нито жената е без мъжа, нито мъжът е без жената.
12 Защото както жената е от мъжа, така и мъжът е чрез жената, а всичко е от Бога.
13 Сами в себе си съдете: прилично ли е жената да се моли на Бога с непокрита глава?
14 Не ви ли учи самото естество, че ако мъжът оставя косата си да расте, това е позор за него?
15 Но ако жената има дълга коса, това е слава за нея, защото косата й е дадена вместо покривало.
16 Но ако някой мисли да спори за това, ние нямаме такъв обичай, нито Божиите църкви.
17 А като ви давам тези наставления, не ви хваля, защото се събирате не за по-добро, а за по-лошо.
18 Защото първо, слушам, че когато се събирате в църква, ставали разцепления помежду ви; и отчасти вярвам това,
19 защото е нужно да има и разделение между вас, за да се видят кои са одобрените между вас.
20 И когато така се събирате на едно място, не е възможно да ядете Господната вечеря.
21 Защото на яденето всеки бърза да вземе своята вечеря преди другите и така един остава гладен, а друг се напива.
22 Какво! Къщи ли нямате, където да ядете и пиете? Или презирате Божията църква и засрамвате тези, които нямат нищо? Какво да ви кажа? Да ви похваля ли за това? Не ви хваля.
23 Защото аз от Господа приех това, което ви и предадох — че Господ Иисус през нощта, когато беше предаден, взе хляб
24 и като благодари, разчупи и каза: Това е Моето тяло, което е (разчупено) за вас; това правете за Мое възпоменание.
25 Така взе и чашата след вечерята и каза: Тази чаша е Новият Завет в Моята кръв; това правете всеки път, когато пиете, за Мое възпоменание.
26 Защото всеки път, когато ядете този хляб и пиете (тази) чаша, възвестявате смъртта на Господа, докато Той дойде.
27 Затова всеки, който яде този хляб или пие Господната чаша недостойно, ще бъде виновен за грях против тялото и кръвта на Господа.
28 Но човек да изпитва себе си и така да яде от хляба и да пие от чашата;
29 защото, който яде и пие, без да разпознава Господното тяло, той яде и пие осъждане за себе си.
30 По тази причина мнозина между вас са слаби и болнави, а доста са и починали.
31 Защото, ако разпознавахме сами себе си, нямаше да бъдем съдени.
32 Но когато биваме съдени, биваме наказвани от Господа, за да не бъдем осъдени заедно със света.
33 Затова, братя мои, когато се събирате да ядете, чакайте се един друг.
34 А ако някой е гладен, нека яде у дома си, за да не се събирате за осъждане. А останалите работи ще наредя, когато дойда.
