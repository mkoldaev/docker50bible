1 И така, бъдете подражатели на Бога като възлюбени деца
2 и живейте в любов, както и Христос ни възлюби и предаде Себе Си за нас като принос и жертва на Бога за благоуханна миризма.
3 А блудство и всякаква нечистота или сребролюбие да не се даже споменават между вас, както прилича на светии,
4 нито срамни или празни приказки, нито подигравки, които са неприлични неща, а по-добре благодарете.
5 Защото знайте със сигурност, че нито един блудник или нечист, или сребролюбец – който е идолопоклонник – няма наследство в царството на Христос и на Бога.
6 Никой да не ви мами с празни думи, защото поради тези неща идва Божият гняв върху синовете на непокорството.
7 И така, не ставайте техни съучастници.
8 Защото някога бяхте тъмнина, но сега сте светлина в Господа. Живейте като деца на светлината –
9 защото плодът на светлината се състои във всяка доброта, правда и истина –
10 като опитвате кое е благоугодно на Господа.
11 И нямайте нищо общо с безплодните дела на тъмнината, а по-добре ги изобличавайте,
12 защото е срамно дори да се говори за това, което те скришно вършат.
13 А всичко, което се изобличава, става явно чрез светлината, понеже всяко нещо, което става явно, е светлина.
14 Затова е казано: ?Събуди се ти, който спиш, и стани от мъртвите, и ще те осветли Христос.“
15 И така, внимавайте добре как се държите – не като глупави, а като мъдри,
16 като изкупувате благоприятното време, понеже дните са лоши.
17 Затова не бъдете неразумни, а проумявайте каква е Господната воля.
18 И не се опивайте с вино, следствието от което е разпътство, а се изпълвайте с Духа;
19 като си говорите с псалми и химни, и духовни песни, като пеете и възпявате в сърцето си Господа;
20 като винаги благодарите за всичко на Бог и Отец в Името на нашия Господ Иисус Христос;
21 подчинявайте се един на друг в страх от Христос:
22 жените – на своите мъже, както на Господа,
23 защото мъжът е глава на жената, както и Христос е глава на църквата, като Той е Спасител на тялото.
24 Но както църквата се подчинява на Христос, така и жените нека се подчиняват във всичко на мъжете си.
25 Мъже, любете жените си, както и Христос възлюби църквата и предаде Себе Си за нея,
26 за да я освети, като я очисти с водно умиване чрез словото,
27 за да я представи на Себе Си църква славна, без петно или бръчка, или друго такова нещо, а да бъде свята и непорочна.
28 Така са длъжни и мъжете да любят жените си, както своите тела. Който люби жена си, себе си люби.
29 Защото никой никога не е намразил своята собствена плът, а я храни и се грижи за нея, както и Христос за църквата.
30 Защото ние сме части на Неговото тяло, (от Неговата плът и от Неговите кости).
31 ?Затова ще остави човек баща си и майка си и ще се привърже към жена си, и двамата ще станат една плът.“
32 Тази тайна е голяма; но аз казвам това за Христос и за църквата.
33 Така нека всеки един от вас да люби своята жена, както себе си; а жената да се бои от мъжа си.
