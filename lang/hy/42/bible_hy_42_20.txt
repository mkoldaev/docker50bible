1 Եւ այն օրերից մէկում, մինչ տաճարում ուսուցանում էր ժողովրդին եւ աւետարանում, վրայ հասան քահանայապետներն ու օրէնսգէտները՝ ծերերով հանդերձ, 
2 եւ ասացին նրան. Ասա՛ մեզ, ի՞նչ իշխանութեամբ ես դու անում այդ, կամ ո՞վ է, որ քեզ տուեց այդ իշխանութիւնը։ 
3 Յիսուս պատասխան տուեց նրանց եւ ասաց. Ես էլ ձեզ մի բան հարցնեմ, եւ դուք ինձ ասացէ՛ք. 
4 Յովհաննէսի մկրտութիւնը երկնքի՞ց էր, թէ՞՝ մարդկանցից։ 
5 Եւ նրանք իրենց մտքում խորհեցին եւ ասացին. 
6 Եթէ ասենք՝ երկնքից էր, կ՚ասի՝ իսկ ինչո՞ւ չհաւատացիք նրան. եւ եթէ ասենք՝ մարդկանցից, ամբողջ ժողովուրդը մեզ կը քարկոծի, որովհետեւ իրենց մտքում Յովհաննէսի մասին հաստատ համոզում կայ, թէ նա մարգարէ է։ 
7 Եւ պատասխան տուեցին, թէ չգիտեն որտեղից է։ 
8 Եւ Յիսուս նրանց ասաց. Ես էլ ձե՛զ չեմ ասի, թէ ինչ իշխանութեամբ եմ անում այս։ 
9 Եւ սկսեց ժողովրդին ասել այս առակը. Մի մարդ այգի տնկեց եւ այն յանձնեց մշակներին, իսկ ինքը երկար ժամանակով ճանապարհորդութեան գնաց։ 
10 Եւ յարմար ժամանակին մշակների մօտ մի ծառայ ուղարկեց, որպէսզի այգու պտղից իր բաժինը տան նրան. իսկ մշակները ծեծեցին նրան ու ձեռնունայն արձակեցին։ 
11 Տէրը դարձեալ մէկ ուրիշ ծառայ եւս ուղարկեց. նրանք սրան եւս ծեծեցին, անարգեցին եւ ձեռնունայն ճամբու դրին։ 
12 Ապա ուղարկեց նաեւ մի երրորդի. նրանք սրան էլ վիրաւորեցին եւ այգուց դուրս հանեցին։ 
13 Այգու տէրն ասաց. Ի՞նչ անեմ. ուղարկեմ իմ սիրելի որդուն, թերեւս նրանից կը պատկառեն։ 
14 Երբ մշակները նրան տեսան, իրար հետ խորհուրդ արին եւ ասացին. Սա՛ է ժառանգը, սպանենք սրան, որպէսզի ժառանգութիւնը մերը լինի։ 
15 Եւ նրան այգուց դուրս հանեցին ու սպանեցին։ Արդ, այգու տէրը նրանց ի՞նչ կ՚անի։ 
16 Չէ՞ որ կը գայ ու կորստեան կը մատնի այդ մշակներին եւ այգին ուրիշներին կը տայ։ 
17 Երբ այս լսեցին, ասացին. Քա՛ւ լիցի։ Եւ Յիսուս նրանց նայելով՝ ասաց. Իսկ ի՞նչ է այն, որ գրուած է, թէ՝ Այն վէմը, որ անարգեցին շինողները, նա՛ է, որ անկիւնաքար եղաւ։ 
18 Ով որ այս վէմին բախուի, կը խորտակուի, եւ ում վրայ որ այն ընկնի, կը ճզմի նրան։ 
19 Եւ օրէնսգէտներն ու քահանայապետները նոյն պահին ուզում էին նրա վրայ ձեռք դնել, բայց ժողովրդից վախեցան, որովհետեւ հասկացան, թէ այն առակը իրենց մասին ասաց։ 
20 Եւ ապա յարմար առիթի սպասեցին եւ ուղարկեցին խաբեբաներ, որոնք իրենք իրենց, կեղծաւորութեամբ, արդար էին ձեւացնում, որպէսզի նրան խօսքերով բռնեն՝ մատնելու համար պետութեան եւ իշխանութեան կուսակալին։ 
21 Հարցրին նրան եւ ասացին. Վարդապե՛տ, գիտենք, որ ճիշտ ես խօսում ու ուսուցանում եւ աչառութիւն չես անում, այլ ճշմարտութեամբ Աստծու ճանապարհն ես սովորեցնում։ 
22 Օրինաւո՞ր է մեզ համար կայսրին հարկ տալ, թէ՝ ոչ։ 
23 Եւ նկատելով նրանց խորամանկութիւնը՝ ասաց նրանց. 
24 Ցո՛յց տուէք ինձ դահեկանը։ Եւ նրանք ցոյց տուին։ 
25 Եւ նա ասաց. Ո՞ւմ պատկերը եւ գիրը ունի դա։ Պատասխանեցին եւ ասացին՝ կայսրինը։ Եւ նա նրանց ասաց. Արդ, գնացէ՛ք տուէք կայսրինը՝ կայսեր, իսկ Աստծունը՝ Աստծուն։ 
26 Եւ չկարողացան նրան խօսքերով բռնել ժողովրդի առաջ ու զարմանալով նրա պատասխանի վրայ՝ լռեցին։ 
27 Սադուկեցիներից ոմանք, որոնք հակառակում էին, թէ յարութիւն չկայ, մօտենալով հարցրին նրան եւ ասացին. 
28 Վարդապե՛տ, Մովսէսը մեզ համար գրել է. Եթէ մէկի եղբայրը, որը կին ունի, մեռնի, եւ նա անժառանգ լինի, թող նրա եղբայրը առնի այդ կնոջը եւ իր եղբօր համար զաւակ հասցնի։ 
29 Արդ, եօթը եղբայրներ կային. առաջինը կին առաւ եւ անժառանգ մեռաւ։ 
30 Նրան առաւ նաեւ երկրորդը. եւ նա էլ անժառանգ մեռաւ։ 
31 Նրան առաւ նաեւ երրորդը. եւ նոյն ձեւով՝ եօթն էլ... Եւ ժառանգներ չթողեցին։ 
32 Մեռաւ եւ կինը։ 
33 Արդ, յարութեան ժամանակ նրանցից ո՞ւմ կինը կը լինի, որովհետեւ եօթն էլ նրան կին առան։ 
34 Յիսուս պատասխանեց նրանց եւ ասաց. Այս աշխարհի որդիները կին են առնում եւ մարդու են գնում. 
35 իսկ նրանք, որոնք արժանի կը լինեն այն աշխարհին հասնելու եւ մեռելներից յարութիւն առնելու, ո՛չ կին են առնում եւ ո՛չ էլ մարդու են գնում, 
36 քանի որ այլեւս մեռնել անգամ չեն կարող, որովհետեւ հրեշտակների նման են եւ Աստծու որդիներ, քանի որ յարութեան որդիներ են։ 
37 Իսկ թէ մեռելները յարութիւն են առնում, Մովսէսն էլ այդ գուշակեց մորենու օրինակի մէջ, ինչպէս որ ասում է Տիրոջ մասին՝ Աստուած Աբրահամի, Աստուած Իսահակի եւ Աստուած Յակոբի։ 
38 Իսկ Աստուած մեռելների Աստուածը չէ, այլ՝ ողջերի, որովհետեւ բոլորը նրա համար կենդանի են։ 
39 Օրէնսգէտներից ոմանք նրան պատասխանեցին եւ ասացին. Վարդապե՛տ, լա՛ւ ասացիր։ 
40 Եւ այլեւս ոչ ոք չէր համարձակւում նրան որեւէ բան հարցնել։ 
41 Յիսուս նրանց էլ ասաց. Քրիստոսի համար ինչպէ՞ս են ասում, թէ Դաւթի որդին է. 
42 քանի որ Դաւիթն ինքը Սաղմոսների գրքում ասում է. Տէրն ասաց իմ Տիրոջը՝ նստի՛ր իմ աջ կողմում, 
43 մինչեւ որ քո թշնամիներին ոտքերիդ պատուանդան դնեմ։ 
44 Իսկ արդ, եթէ Դաւիթը նրան Տէր է կոչում, Նա ինչպէ՞ս նրա որդին կը լինի։ 
45 Եւ մինչ ամբողջ ժողովուրդը լսում էր, ասաց իր աշակերտներին. 
46 Զգուշացէ՛ք օրէնսգէտներից, որոնք ուզում են պատմուճաններով շրջել եւ սիրում են ողջոյններ ընդունել հրապարակներում ու առաջին աթոռները գրաւել ժողովարաններում եւ պատուոյ տեղերը նստել ընթրիքների ժամանակ, 
47 որոնք իւրացնում են այրիների տները եւ ձեւականօրէն երկարում են իրենց աղօթքները։ Նրանք աւելի խիստ դատավճիռ պիտի ստանան։ 
